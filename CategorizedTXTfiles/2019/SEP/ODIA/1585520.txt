      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଗୁଜରାଟର କେୱଡିଆରେ ଆୟୋଜିତ ଜନସଭାରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 17 SEP 2019 8:54PM by PIB Bhubaneshwar


    ମୋ ସହିତ କୁହନ୍ତୁ , ଦୁଇ ହାତ ଉପରକୁ କରି କୁହନ୍ତୁ.. ....ନର୍ମଦେ ନର୍ମଦେ.... ନର୍ମଦେ.... ସର୍ବଦେ... ନର୍ମଦେ... ନର୍ମଦେ.... ନର୍ମଦେ.... ।


    ଗୁଜରାଟର ରାଜ୍ୟପାଳ ଆଚାର୍ଯ୍ୟ ଦେବ ବ୍ରତ ମହୋଦୟ , ଏଠାକାର ମୁଖ୍ୟମନ୍ତ୍ରୀ ଶ୍ରୀମାନ ବିଜୟଭାଇ ରୂପାନୀ , ଉପ-ମୁଖ୍ୟମନ୍ତ୍ରୀ ନିତିନ ଭାଇ ...ମଂଚରେ ଉପସ୍ଥିତ ସମସ୍ତ ମହାନୁଭବ ଏବଂ ବିଶାଳ ସଂଖ୍ୟାରେ ଆସିଥିବା ମୋର ପ୍ରିୟ ଭାଇ ଓ ଭଉଣୀମାନେ ।


    କେତେ ବେଳେ ମୋର ଫଟୋଗ୍ରାଫିର ଟିକେ ଅଭ୍ୟାସ ଥିଲା । ଇଚ୍ଛା ହେଇଥିଲା ଫଟୋ ଉଠାଇବି... ପରେ ସବୁ ଅଭ୍ୟାସ ଛାଡିଗଲା । କିନ୍ତୁ ଆଜି ଯେତେବେଳେ ମୁଁ ଏଠାରେ ବସିଛି , ତ ମୋ ମନ ହୋଉଛି କି ଭଲ ହୋଇଥାନ୍ତା ଯଦି ମୋ ହାତରେ ମଧ୍ୟ କ୍ୟାମେରା ଥାଆନ୍ତା । ଉପରେ ମୁଁ ଯେଉଁ ଦୃଶ୍ୟ ଦେଖୁଛି । ତଳେ ଅଛି ଜନସାଗର , ପଛପଟେ ଜଳସାଗର ଆଉ ମୁଁ ଏହି ସମସ୍ତ କ୍ୟାମେରା ବାଲାଙ୍କୁ ପ୍ରାର୍ଥନା କରିବି କି ଆମର ବହୁତ ଫଟୋ ଉଠାନ୍ତୁ , ଟିକେ ସେପଟକୁ କ୍ୟାମେରା କରନ୍ତୁ... କିପରି ଜନସାଗର ଏବଂ ଜଳ ସାଗରର ମିଳନ ହେଉଛି । ବୋଧହୁଏ ଫଟୋଗ୍ରାଫି ଜଗତର ଲୋକଙ୍କ ପାଇଁ ଏଭଳି ବିରଳ ଦୃଶ୍ୟ ଖୁବ କମ ମିଳୁଥିବ । ଆଉ ମୁଁ ଏଠାକାର ଆୟୋଜକମାନଙ୍କୁ ମଧ୍ୟ ଏହି ସ୍ଥାନର ସୌନ୍ଦର୍ଯ୍ୟ ବୋଧତା ପାଇଁ ସେମାନଙ୍କୁ ବିଶେଷ ଶୁଭକାମନା ଜଣାଉଛି ।


    ଆଜିକାର ଦିନରେ ମାଆ ନର୍ମଦାଙ୍କର ଦର୍ଶନ କରିବାର ସୁଯୋଗ ମିଳିବା , ପୂଜା-ଅର୍ଚ୍ଚନା କରିବାର ସୁଯୋଗ ମିଳିବା ଏହାଠାରୁ ବଡ଼ ସୌଭାଗ୍ୟର ବିଷୟ ଆଉ କ ’ ଣ ହୋଇପାରେ , ମୁଁ ଗୁଜରାଟ ସରକାରଙ୍କର , ଆପଣମାନଙ୍କ ସମସ୍ତଙ୍କ ନିକଟରେ କୃତଜ୍ଞତା ଜଣାଉଛି କି ଆପଣମାନେ ମୋତେ ନମାମୀ ଦେବୀ ନର୍ମଦା ସମାରୋହକୁ ଆସିବାକୁ ନିମନ୍ତ୍ରଣ ଦେଲେ ଏବଂ ତାହାର ଅଂଶ ହେବାର ସୌଭାଗ୍ୟ ପ୍ରଦାନ କଲେ । ମୁଁ ସମସ୍ତ ଗୁଜରାଟବାସୀଙ୍କୁ ମଧ୍ୟ ଏହି ଉତ୍ସବ ପାଇଁ ବହୁତ-ବହୁତ ଶୁଭେଚ୍ଛା ଜଣାଉଛି ଆଉ ଆଜି ହେଉଛି ଏଭଳି ଅବସର ଯାହାର ଲାଭ ମଧ୍ୟପ୍ରଦେଶ , ମହାରାଷ୍ଟ୍ର , ରାଜସ୍ଥାନ ଏବଂ ଗୁଜରାଟକୁ... ଏହି ଚାରି ରାଜ୍ୟର ଲୋକମାନଙ୍କୁ , କୃଷକମାନଙ୍କୁ , ସେହି ରାଜ୍ୟର ଜନତାଙ୍କୁ ଏହି ଯୋଜନାର ଲାଭ ମିଳି ପାରୁଛି ।


    ସାଥୀଗଣ , ଆମର ସଂସ୍କୃତିରେ ଏହା ମାନି ନିଆଯାଇଛି କି ପର୍ଯ୍ୟାବରଣର ରକ୍ଷା କରାଯାଇ ମଧ୍ୟ ବିକାଶ ହୋଇ ପାରିବ । ପ୍ରକୃତି ହେଉଛି ଆମ ପାଇଁ ଆରାଧ୍ୟ , ପ୍ରକୃତି ହେଉଛି ଆମର ଆଭୂଷଣ , ହେଉଛି ଆମର ଅଳଙ୍କାର ସଦୃଶ । ପର୍ଯ୍ୟାବରଣକୁ ସଂରକ୍ଷିତ ରଖି କିପରି ବିକାଶ କରାଯାଇ ପାରେ , ତାହାର ଏକ ଜୀବନ୍ତ ଉଦାହରଣ ଏବେ କେୱଡିଆରେ ଦେଖିବାକୁ ମିଳୁଛି ।


    ଆଜି ସକାଳୁ ମୋତେ ଏହାର ଅନେକ ସ୍ଥାନକୁ ଯିବାର ସୁଯୋଗ ମିଳିଛି ଆଉ ପ୍ରତ୍ୟେକ ସ୍ଥାନରେ ମୁଁ ପ୍ରକୃତି ଏବଂ ବିକାଶର ଅଦ୍ଭୁତ ସମନ୍ୱୟକୁ ଅନୁଭବ କରିଛି । ଗୋଟିଏ ପଟେ ସର୍ଦ୍ଦାର ସରୋବର ବନ୍ଧ ରହିଛି , ବିଜୁଳି ଉତ୍ପାଦନର ଯନ୍ତ୍ର ରହିଛି ତ ଅନ୍ୟପଟେ ଏକତା ନର୍ସରୀ , ବଟର-ଫ୍ଲାଏ (ପ୍ରଜାପତି) ଉଦ୍ୟାନ , କାକଟସ ଉଦ୍ୟାନ ଭଳି ଇକୋ-ଟୁରିଜିମ ସହିତ ଜଡ଼ିତ ବହୁତ ସୁନ୍ଦର ବ୍ୟବସ୍ଥାମାନ ଅଛି । ଏହିସବୁ ମଧ୍ୟରେ ସର୍ଦ୍ଦାର ବଲ୍ଲଭ ଭାଇ ପଟେଲ ମହୋଦୟଙ୍କ ଭବ୍ୟ ପ୍ରତିମା ଯେଭଳି ଆମକୁ ଆଶୀର୍ବାଦ ଦେଉଥିବା ଦୃଷ୍ଟିଗୋଚର ହେଉଛି । ମୁଁ ବୁଝି ପାରୁଛି କି କେୱଡ଼ିଆରେ ପ୍ରଗତି , ପ୍ରକୃତି , ପର୍ଯ୍ୟାବରଣ ଏବଂ ପର୍ଯ୍ୟଟନର ଅଦ୍ଭୁତ ସଙ୍ଗମ ହୋଇଛି ଆଉ ଏହା ସମସ୍ତଙ୍କ ପାଇଁ ବହୁତ ପ୍ରେରଣାଦାୟୀ ହୋଇଛି ।


    ସାଥୀଗଣ , ଆଜି ହିଁ ନିର୍ମାଣ ଏବଂ ସୃଜନର ଦେବତା ବିଶ୍ୱକର୍ମାଙ୍କର ମଧ୍ୟ ହେଉଛି ଜୟନ୍ତି । ନୂତନ ଭାରତର ନିର୍ମାଣର ଯେଉଁ ସଂକଳ୍ପକୁ ନେଇ ଆମେ ଆଗକୁ ବଢ଼ୁଛେ , ସେଥିରେ ଭଗବାନ ବିଶ୍ୱକର୍ମାଙ୍କ ଭଳି ସୃଜନଶୀଳତା ଆଉ ବୃହତ ଲକ୍ଷ୍ୟକୁ ପ୍ରାପ୍ତ କରିବାର ଇଚ୍ଛାଶକ୍ତିର ବହୁତ ଆବଶ୍ୟକତା ରହିଛି । ଭଗବାନ ବିଶ୍ୱକର୍ମାଙ୍କର ଭାରତ ଉପରେ ଆଶୀର୍ବାଦ ଅତୁଟ ରହୁ , ଆମ ସମସ୍ତଙ୍କର ଏହା ହେଉଛି ପ୍ରାର୍ଥନା ।


    ଆଜି ଯେତେବେଳେ ମୁଁ ଆପଣମାନଙ୍କ ସହିତ କଥା ହେଉଛି ତ ’ ସର୍ଦ୍ଦାର ସରୋବର ବନ୍ଧ ଏବଂ ସର୍ଦ୍ଦାର ସାହେବଙ୍କ ଦୁନିଆର ସବୁଠାରୁ ଉଚ୍ଚ ପ୍ରତିମୂର୍ତ୍ତି , ଉଭୟ ହିଁ ସେହି ଇଚ୍ଛାଶକ୍ତି , ସେହି ସଂକଳ୍ପ ଶକ୍ତିର ହେଉଛି ପ୍ରତୀକ ।


    ମୋର ବିଶ୍ୱାସ ରହିଛି କି ତାଙ୍କ ପ୍ରେରଣାରୁ ଆମେ ନୂତନ ଭାରତ ସହିତ ଜଡ଼ିତ ପ୍ରତ୍ୟେକ ସଂକଳ୍ପକୁ ସିଦ୍ଧ କରିବା , ପ୍ରତ୍ୟେକ ଲକ୍ଷ୍ୟକୁ ପ୍ରାପ୍ତ କରିବା ।


    ସାଥୀଗଣ , ଆଜିର ଏହି ସୁଯୋଗ ହେଉଛି ବହୁତ ଭାବନାତ୍ମକ । ସର୍ଦ୍ଦାର ପଟେଲ ଯେଉଁ ସ୍ୱପ୍ନ ଦେଖିଥିଲେ , ତାହା ଅନେକ ଦଶକ ପରେ ପୂରଣ ହେଉଛି ଆଉ ତାହା ମଧ୍ୟ ସର୍ଦ୍ଦାର ସାହେବଙ୍କ ଭବ୍ୟ ପ୍ରତିମାର ସେହି ଆଖି ଆଗରେ ହେଉଛି ।


    ଆମେ ପ୍ରଥମ ଥର ସର୍ଦ୍ଦାର ସରୋବର ବନ୍ଧକୁ ସଂପୂର୍ଣ୍ଣ ଭାବେ ଜଳପୂର୍ଣ୍ଣ ଥିବା ଦେଖିଛୁ । ଗୋଟିଏ ସମୟ ଥିଲା , ଯେତେବେଳ 122 ମିଟର ଲକ୍ଷ୍ୟ ପର୍ଯ୍ୟନ୍ତ ପହଂଚିବାକୁ ବହୁତ ବଡ଼ ସିଦ୍ଧି ଭାବେ ଗ୍ରହଣ କରାଯାଉଥିଲା । କିନ୍ତୁ ଆଜି 5 ବର୍ଷ ମଧ୍ୟରେ 138 ମିଟର ପର୍ଯ୍ୟନ୍ତ ସର୍ଦ୍ଦାର ସରୋବର ଜଳ ପୂର୍ଣ୍ଣ ହୋଇଯିବା , ହେଉଛି ଅଦ୍ଭୁତ , ହେଉଛି ଅବିସ୍ମରଣୀୟ ।


    ସାଥୀଗଣ , ଆଜିକାର ସ୍ଥିତି ପର୍ଯ୍ୟନ୍ତ ଆମକୁ ପହଂଚାଇବାରେ ଲକ୍ଷ ଲକ୍ଷ ଲୋକଙ୍କର ଯୋଗଦାନ ରହିଛି । ସାଧାରଣରୁ ଅତି ସାଧାରଣ ନାଗରିକଙ୍କ ଯୋଗଦାନ ରହିଛି । ଆଜିର ଦିନ ହେଉଛି ସେହି ଲକ୍ଷ-ଲକ୍ଷ ସାଥୀଙ୍କୁ କୃତଜ୍ଞତା ଜଣାଇବାର ଦିନ । ଯେଉଁମାନେ ଏହି ସର୍ଦ୍ଦାର ସରୋବର ପ୍ରକଳ୍ପ ପାଇଁ ନିଜର ଯୋଗଦାନ ଦେଇଛନ୍ତି । ଏଭଳି ପ୍ରତ୍ୟେକ ବନ୍ଧୁଙ୍କୁ ମୁଁ ପ୍ରଣାମ କରୁଛି ।


    ସାଥୀଗଣ , କେୱଡ଼ିଆରେ ଆଜି ଯେତିକି ଉତ୍ସାହ ଅଛି , ସେତିକି ଉନ୍ମାଦନା ସଂପୂର୍ଣ୍ଣ ଗୁଜରାଟରେ ରହିଛି । ଆଜି ନାଳ , ପୋଖରୀ , ଝରଣା , ନଦୀଗୁଡ଼ିକର ପରିଷ୍କାର ପରିଚ୍ଛନ୍ନତାର କାର୍ଯ୍ୟ କରାଯାଉଛି । ଆଗାମୀ ଦିନରେ ବ୍ୟାପକ ସ୍ତରରେ , ବ୍ୟାପକ ଭାବେ ବୃକ୍ଷରୋପଣର କାର୍ଯ୍ୟକ୍ରମ ରହିଛି । ଏହା ହେଉଛି ନିଶ୍ଚିତ ରୂପରେ ଅଭିନନ୍ଦନୀୟ , ହେଉଛି ପ୍ରଶଂସନୀୟ କାର୍ଯ୍ୟ । ଏହା ହେଉଛି ସେହି ପ୍ରେରଣା ଯାହା ଆଧାରରେ ଜଳ-ଜୀବନ ମିଶନ ଆଗକୁ ବଢ଼ି ପାରିବା । ଆଉ ଦେଶରେ ଜଳ ସଂରକ୍ଷଣର ଆନ୍ଦୋଳନ ସଫଳ ହୋଇପାରିବ । ଗୁଜରାଟରେ ହେଉଥିବା ସଫଳ ପ୍ରୟୋଗଗୁଡ଼ିକୁ , ଜନ ସହଯୋଗିତାର ପ୍ରୟାସକୁ , ଜନସହଯୋଗିତା ସହିତ ଜଡ଼ିତ ଅନେକ ମହତ୍ୱପୂର୍ଣ୍ଣ କାର୍ଯ୍ୟକୁ ଆମକୁ ଆହୁରି ଆଗକୁ ବଢ଼ାଇବାର ଅଛି । ଗୁଜରାଟର ଗାଁ ଗାଁ ରେ ଯେଉଁ ଏହି ପ୍ରକାରର ଜନ ସହଯୋଗିତା ଦ୍ୱାରା , ଜନ ସମର୍ଥନ ଦ୍ୱାରା ଏହି ଅଭିଯାନ ଦଶକ ଦଶକ ଧରି ଜଡ଼ିତ ରହିଛି । ଏଭଳି ସାଥୀମାନଙ୍କୁ ମୁଁ ଅନୁରୋଧ କରିବି କି ସେମାନେ ସାରା ଦେଶରେ ନିଜ ଅନୁଭବକୁ ବାଂଟନ୍ତୁ ।


    ସାଥୀଗଣ , ଆଜି କଚ୍ଛ ଏବଂ ସୌରାଷ୍ଟ୍ରର ସେହି ଅଂଚଳରେ ମଧ୍ୟ ମାଆ ନର୍ମଦାଙ୍କ କୃପା ହୋଇଛି ଯେଉଁଠାରେ କେବେ ଅନେକ-ଅନେକ ସପ୍ତାହ ଧରି ପାଣି ପହଂଚି ପାରୁ ନଥିଲା , ଗୁଜରାଟରେ ଦଶକ-ଦଶକ ପୂର୍ବର ସେହି ଦିନ ମଧ୍ୟ ସେତେବେଳେ ଜଳ ପାଇଁ ସଂଘର୍ଷରେ ଗୁଳି ମଧ୍ୟ ଚଳାଇବାକୁ ପଡିଥିଲା । ଝିଅ-ଭଉଣୀମାନଙ୍କୁ ପିଇବା ପାଣି ଯୋଗାଡ଼ କରିବା ପାଇଁ 5-5 , 10-10 କିଲୋମିଟର ପାଦରେ ଚାଲିବାକୁ ପଡ଼ୁଥିଲା । ଖରାଦିନ ଆରମ୍ଭ ହେଲା ମାତ୍ରେ ସୌରାଷ୍ଟ୍ର ଏବଂ ଉତ୍ତର ଗୁଜରାଟର ଲୋକମାନଙ୍କୁ ନିଜ-ନିଜ ପଶୁଧନକୁ ନେଇ ଶହ ଶହ କିଲୋମିଟର ଦୂରକୁ ଯିବାକୁ ପଡ଼ୁଥିଲା , ଯେଉଁଠାରେ ପାଣିର ସମ୍ଭାବନା ଥିଲା , ସେଠାକୁ ସେମାନେ ଘର , ଗାଁ , କ୍ଷେତ , ବିଲବାଡ଼ି ଛାଡ଼ି ଯିବାକୁ ବାଧ୍ୟ ହେଉଥିଲେ । ମୋର ମନେଅଛି 2000 ମସିହାରେ କେତେ ଭୟଙ୍କର ଗରମରେ ଏଭଳି ସ୍ଥିତି ହୋଇ ଯାଇଥିଲା , କି ରାଜକୋଟକୁ ସୂର୍ଯ୍ୟ ନଗର , ଜାମ ନଗର , ପାଣି ପହଂଚାଇବା ପାଇଁ ହିନ୍ଦୁସ୍ଥାନରେ ପ୍ରଥମ ଥର ପାଇଁ ପାଣି ନେଇ ଏକ ସ୍ୱତନ୍ତ୍ର ଜଳ ଟ୍ରେନ ଚଲାଇବାର ପରିସ୍ଥିତି ଆସିଥିଲା ।


    ସାଥୀଗଣ , ଆଜି ଯେତେବେଳେ ସେହି ପୁରୁଣା ଦିନକୁ ମନେ ପକାଉଛେ ତ ଲାଗୁଛି କି ଗୁଜରାଟ ଆଜି ଏତେ ଆଗକୁ ଚାଲି ଆସିଛି । ଆପଣମାନଙ୍କୁ ଗର୍ବ ଲାଗୁଛି କି ଲାଗୁ ନାହିଁ , ଆପଣମାନଙ୍କୁ ଖୁସି ଲାଗୁଛି ତ । ଆପଣମାନେ ମୋତେ ଯେତେବେଳେ ଏଠାକାର ଦାୟିତ୍ୱ ଦେଇଥିଲେ , ସେତେବେଳେ ଆମ ସମ୍ମୁଖରେ ଦ୍ୱିମୁଖୀ ଆହ୍ୱାନ ରହିଥିଲା ଜଳସେଚନ ପାଇଁ , ପିଇବା ପାଇଁ , ବିଜୁଳି ଉତ୍ପାଦନ ପାଇଁ , ବନ୍ଧର କାର୍ଯ୍ୟକୁ ଦ୍ରୁତ ଗତି କରିବାକୁ ଥିଲା । ଅନ୍ୟପଟେ ନର୍ମଦା କେନାଲ ନେଟୱାର୍କକୁ ଅନ୍ୟ ବିକଳ୍ପ ସେଚ ବ୍ୟବସ୍ଥାକୁ ମଧ୍ୟ ବୃଦ୍ଧି କରିବାର ଥିଲା । ଆପଣମାନେ ଚିନ୍ତା କରନ୍ତୁ 2001 ପର୍ଯ୍ୟନ୍ତ ମୁଖ୍ୟ କେନାଲର କାର୍ଯ୍ୟ କେବଳ 150 କିଲୋମିଟର ପର୍ଯ୍ୟନ୍ତ ହୋଇ ପାରିଥିଲା । ଜଳସେଚନ ବ୍ୟବସ୍ଥା ଏବଂ ନାଳଗୁଡ଼ିକର ନେଟୱାର୍କ ଅଧା ପନ୍ତରିଆ ଭାବେ ବିଛେଇ ହୋଇ ଅଧାରେ ପଡ଼ି ରହିଥିଲା , କିନ୍ତୁ ଆପଣ ସମସ୍ତେ ଗୁଜରାଟର ଲୋକମାନେ କେବେ ହେଲେ ମଧ୍ୟ ସାହସ ହରାଇ ନଥିଲେ ।


    ଆଜି ଜଳସେଚନ ଯୋଜନାର ଏକ ବ୍ୟାପକ ନେଟୱାର୍କ ଗୁଜରାଟରେ ପ୍ରସ୍ତୁତ ହୋଇ ଯାଇଛି । ବିଗତ 17-18 ବର୍ଷ ମଧ୍ୟରେ ପ୍ରାୟ ଦୁଇ ଗୁଣ କ୍ଷେତକୁ ଜଳସେଚନ ପରିସରକୁ ଅଣା ଯାଇ ପାରିଛି ।


    ଭାଇ ଓ ଭଉଣୀମାନେ , ଆପଣମାନେ କଳ୍ପନା କରି ପାରିବେ କି ବୁନ୍ଦା ଜଳସେଚନ , ଅଣୁ ଜଳସେଚନର ପରିସର 2001 ମସିହାରେ କେବଳ 14 ହଜାର ହେକ୍ଟର ଥିଲା ଆଉ ପ୍ରାୟ 8 ହଜାର କୃଷକ ପରିବାର ହିଁ ଏହାର ଲାଭ ନେଇ ପାରୁଥିଲେ । ପ୍ରତି ବୁନ୍ଦା ଜଳ , ଅଧିକ ଫସଲ (ପର ଡ୍ରପ ମୋର କ୍ରପ)ର ଅଭିଯାନ ଚଲାଇଲୁ , ଜଳ ସଂରକ୍ଷଣର ଅଭିଯାନ ଚଲାଇଲୁ , ଅଣୁ-ଜଳସେଚନ ଉପରେ ଗୁରୁତ୍ୱ ଦେଲୁ । ଆଉ ଏକ ସମୟରେ କେବଳ 12-14 ହଜାର ହେକ୍ଟର ଥିଲା , ଆଜି ତାହା 19 ଲକ୍ଷ ହେକ୍ଟର ଜମିରେ.. ମୁଁ ଗୁଜରାଟର କଥା କହୁଛି । ଆଜି 19 ଲକ୍ଷ ହେକ୍ଟର ଜମି ଅଣୁ ଜଳସେଚନ ପରିସରକୁ ଆସିଛି । ଆଉ ପ୍ରାୟ 12 ଲକ୍ଷ କୃଷକ ପରିବାରଙ୍କୁ ଏହାର ଲାଭ ମିଳୁଛି । ଏହା ଆପଣ ସମସ୍ତଙ୍କ ସହଯୋଗ ବିନା ସମ୍ଭବ ନଥିଲା । ଗୁଜରାଟରେ ଗାଁରେ ଥିବା କୃଷକଙ୍କ ସମ୍ବେଦନଶୀଳତା ବିନା ଏହା ସମ୍ଭବ ନଥିଲା । ନୂତନ ବିଜ୍ଞାନ , ଟେକ୍ନୋଲଜିକୁ ସ୍ୱୀକାର କରି ଗୁଜରାଟର କୃଷକମାନଙ୍କର ସ୍ୱଭାବର ପରିଣାମ ଥିଲା କି ଆମେ ଏତେବଡ଼ ସ୍ୱପ୍ନକୁ ସିଦ୍ଧ କରି ପାରିଲେ । ପ୍ରତି ବୁନ୍ଦା ଜଳ , ଅଧିକ ଫସଲ (ପର ଡ୍ରପ ମୋର କ୍ରପ)ର ଅଭିଯାନ ଏହା ଗୁଜରାଟର ପ୍ରତ୍ୟେକ ଚାଷଜମି ପର୍ଯ୍ୟନ୍ତ ଏହି କଥା ପହଂଚିଗଲା । ତେବେ କିଛି ସମୟ ପୂର୍ବରୁ ଆଇଆଇଏମ ଅହମ୍ମଦାବାଦ ଏହି ବିଷୟରେ ଅଧ୍ୟୟନ କରିଥିଲେ । ମୁଁ ଆପଣମାନଙ୍କୁ ଏବଂ ଦେଶବାସୀଙ୍କୁ ଏ ବିଷୟରେ ମଧ୍ୟ କହିବାକୁ ଚାହୁଁଛି ।


    ସାଥୀଗଣ , ଏହି ଅଧ୍ୟୟନ ଦ୍ୱାରା ସାମ୍ନାକୁ ଆସିଲା କି ଅଣୁ ଜଳସେଚନ ଯୋଗୁଁ ବୁନ୍ଦା ଜଳସେଚନ ଯୋଗୁଁ ଏବଂ ଫୁଆରା ଜଳସେଚନ ଯୋଗୁଁ ଗୁଜରାଟରେ 50 ପ୍ରତିଶତ ପର୍ଯ୍ୟନ୍ତ ଜଳ ସଂଚୟ ହୋଇଛି । 25 ପ୍ରତିଶତ ପର୍ଯ୍ୟନ୍ତ ସାରର ବ୍ୟବହାର ହ୍ରାସ ପାଇଛି । 40 ପ୍ରତିଶତ ପର୍ଯ୍ୟନ୍ତ ଶ୍ରମିକଙ୍କ ଖର୍ଚ୍ଚ (ଲେବର କଷ୍ଟ) , ମଜୁରୀ ବାବଦରେ ଖର୍ଚ୍ଚ କମ ହୋଇଛି ଏବଂ ବିଜୁଳି ସଂଚୟ ହୋଇଛି । ତ ଅନ୍ୟପଟେ ଫସଲ ଉତ୍ପାଦନ କ୍ଷେତ୍ରରେ 30 ପ୍ରତିଶତ ବୃଦ୍ଧି ଘଟିଛି । ଏହା ସହିତ ପ୍ରତି ହେକ୍ଟର ପିଛା ପ୍ରତ୍ୟେକ କୃଷକ ପରିବାରର ଆୟ ମଧ୍ୟ ପ୍ରାୟ ସାଢ଼େ ପନ୍ଦର ହଜାର ଟଙ୍କା ପର୍ଯ୍ୟନ୍ତ ବୃଦ୍ଧି ହୋଇଛି ।


    ସାଥୀଗଣ , ମୋର ମନେଅଛି କି ଯେତେବେଳେ କଚ୍ଛରେ ନର୍ମଦାର ପାଣି ପହଂଚିଥିଲା । ସେତେବେଳେ ମୁଁ କହିଥିଲି କି ପାଣି କଚ୍ଛ ପାଇଁ ପରଶମଣି ସଦୃଶ୍ୟ ପ୍ରମାଣିତ ହେବ , ଆଜି ମୁଁ ଖୁସି ଯେ , ମାଆ ନର୍ମଦାର ଜଳ କେବଳ କଚ୍ଛ ନୁହେଁ , ସୌରାଷ୍ଟ୍ର ହିଁ ନୁହେଁ ଗୁଜରାଟର ଏକ ବହୁତ ବଡ଼ ଅଂଶ ପାଇଁ ପରଶମଣି ସଦୃଶ୍ୟ ପ୍ରମାଣିତ ହୋଇଛି , ନର୍ମଦାର ଜଳ କେବଳ ଜଳ ନୁହେଁ , ତାହା ତ ହେଉଛି ପରଶମଣି , ପରଶମଣି । ଯାହା ମାଟିକୁ ସ୍ପର୍ଶ କରିବା ମାତ୍ରେ ହିଁ ସୁନା କରି ଦେଉଛି । ନର୍ମଦା ଜଳ ଯୋଗୁଁ ଜଳସେଚନ ସୁବିଧା ବୃଦ୍ଧି ପାଇଛି ପାଇପ ଯୋଗେ ଜଳଯୋଗାଣର ବ୍ୟାପକତା ମଧ୍ୟ ବିଗତ ଦୁଇ ଦଶକରେ ପ୍ରାୟ ତିନି ଗୁଣ ବଢ଼ି ଯାଇଛି । 2001ରେ ଗୁଜରାଟରେ କେବଳ 26 ପ୍ରତିଶତ ଘରକୁ ପାଇପ ଯୋଗେ ଜଳ ଆସୁଥିଲା । ଅର୍ଥାତ ଯେବେଠାରୁ ଦେଶରେ ପାଇପ ଯୋଗେ ଘରକୁ ଜଳଯୋଗାଣ ଆରମ୍ଭ ହୋଇଥିଲା , ସେତେବେଳଠାରୁ 2001 ପର୍ଯ୍ୟନ୍ତ ପ୍ରାୟ 5 ଦଶକ ମଧ୍ୟରେ କେବଳ 26 ପ୍ରତିଶତ ଘରକୁ ପାଇପ ଯୋଗେ ଜଳ ଆସୁଥିଲା । ଆଜି ଆପଣ ସମସ୍ତଙ୍କର ପ୍ରୟାସର ପ୍ରଭାବ ହେଉଛି ଗୁଜରାଟର ଯୋଜନାଗୁଡ଼ିକର ପ୍ରଭାବ ହେଉଛି କି ରାଜ୍ୟର 78 ପ୍ରତିଶତ ଘରେ ନଳ ଦ୍ୱାରା ପାନୀୟ ଜଳ ଆସୁଛି । ଏବେ ଏହି ପ୍ରେରଣାରେ ଆମେ ସାରା ଦେଶରେ ପ୍ରତ୍ୟେକଙ୍କ ଘରେ ପାଇପ ଯୋଗେ ଜଳ ପହଂଚାଇବାର ଲକ୍ଷ୍ୟ ହାସଲ କରିବାର ଅଛି ।


    ଭାଇ ଓ ଭଉଣୀମାନେ , ଆଜି ସୋନି ଯୋଜନା ହେଉ , ସୁଜଳାମ ସୁଫଳାମ ଯୋଜନା ହେଉ ଆଜି ଗୁଜରାଟର ଗାଁ ଏବଂ ସହର ଦ୍ରୁତ ଗତିରେ ପାନୀୟ ଜଳ ନେଟୱାର୍କ ସହିତ ଯୋଡ଼ି ହେଉଛନ୍ତି । ମୁଁ ଗୁଜରାଟ ସରକାରଙ୍କର ପୂର୍ବ ମୁଖ୍ୟମନ୍ତ୍ରୀ ଆନନ୍ଦି ବେନଙ୍କ ନେତୃତ୍ୱରେ ଆଉ ଏବେ ରୂପାନୀ ମହୋଦୟଙ୍କ ନେତୃତ୍ୱରେ ପ୍ରତ୍ୟେକଙ୍କ ଘରକୁ , ପ୍ରତ୍ୟେକ କୃଷିଜମିକୁ , ଜଳ ସହିତ ଯୋଡ଼ିବାର ମିଶନକୁ ଆଗକୁ ବଢ଼ାଇବା ପାଇଁ ସେହି ସମସ୍ତ ସରକାରଙ୍କୁ ବହୁତ-ବହୁତ ଅଭିନନ୍ଦନ ଜଣାଉଛି ।


    ସାଥୀଗଣ , ସେଚ ସୁବିଧା ମିଳିବାରୁ ଆଉ ଏକ ଲାଭ ଗୁଜରାଟର କୃଷକମାନଙ୍କୁ ହୋଇଛି । ଆଗରୁ କୃଷକ ପାରମ୍ପରିକ ଫସଲ ହିଁ ଫଳାଉଥିଲେ । କିନ୍ତୁ ସେଚ ସୁବିଧା ମିଳିବା ପରେ ନଗଦ ଲାଭ ମିଳୁଥିବା ଫସଲ ଉତ୍ପାଦନ ଆରମ୍ଭ କରିଛନ୍ତି , ଉଦ୍ୟାନକୃଷି ଆଡ଼କୁ ମନ ବଳାଇଛନ୍ତି । ନଗଦରେ କାମ ହେବାକୁ ଲାଗିଛି । ନିକଟରେ ଆଉ ଏକ ଅଧ୍ୟୟନ ସାମ୍ନାକୁ ଆସିଛି ଯାହାଦ୍ୱାରା ଜଣା ପଡ଼ିଛି କି ପ୍ରତ୍ୟେକ ପରିବର୍ତ୍ତନରେ ଅନେକ କୃଷକ ପରିବାରର ଆୟ ବୃଦ୍ଧି ପାଇଛି ।


    ଭାଇ ଓ ଭଉଣୀମାନେ , ଗୁଜରାଟ ସହିତ ଦେଶର ପ୍ରତ୍ୟେକ କୃଷକ ପରିବାରଙ୍କ ଆୟ 2022 ସୁଦ୍ଧା ଦୁଇ ଗୁଣା କରିବା ପାଇଁ ଅନେକ ଦିଗରୁ ଅନେକ ପ୍ରୟାସ ଚାଲୁ ରହିଛି । ନୂଆ ସରକାର ଗଠନ ହେବା ପରେ ବିଗତ 100 ଦିନରେ ଏହି ଦିଗରେ ଅନେକ ପଦକ୍ଷେପ ନିଆଯାଇଛି । ପିଏମ କିଷାନ ସମ୍ମାନ ନିଧିର ଲାଭ ଏବେ ଗୁଜରାଟର ପ୍ରତ୍ୟେକ କୃଷକ ପରିବାରଙ୍କୁ ମିଳୁଛି ।


    କିଛି ଦିନ ପୂର୍ବରୁ କ୍ଷୁଦ୍ର ଓ ନାମମାତ୍ର ଚାଷୀ ଏବଂ କ୍ଷୁଦ୍ର ବ୍ୟବସାୟୀଙ୍କ ପାଇଁ ପେନସନ ଯୋଜନାର ମଧ୍ୟ ଶୁଭାରମ୍ଭ ହୋଇ ଯାଇଛି । ଏହାର ଲାଭ ମଧ୍ୟ ଗୁଜରାଟର ଏବଂ ଦେଶର କୃଷକ ପରିବାରଙ୍କୁ ମିଳିବାକୁ ଯାଉଛି ।


    ସାଥୀଗଣ , ଗୁଜରାଟରେ କୃଷକ , ବ୍ୟବସାୟୀ ଏବଂ ଅନ୍ୟ ନାଗରିକମାନଙ୍କ ପାଇଁ ଜଳ ଯୋଗାଣ ମାଧ୍ୟମରେ ପରିବହନର ମଧ୍ୟ ଏକ ବ୍ୟାପକ ବ୍ୟବସ୍ଥା ପ୍ରସ୍ତୁତ କରାଯାଇଛି । ଘୋଘା-ଦହେଜ ରୋ-ରୋ ଫେରି ସେବା , ଏହାର ଶୁଭାରମ୍ଭ କରିବାର ସୌଭାଗ୍ୟ ମୋତେ ମିଳିଛି । ମୋତେ ଅବଗତ କରାଯାଇଛି କି ଏ ପର୍ଯ୍ୟନ୍ତ ଏହି ଫେରି ସୁବିଧାର ଉପଯୋଗ ତିନି ଶହ ପଚିଶ ଲକ୍ଷ ଯାତ୍ରୀ ଉପଯୋଗ କରି ସାରିଛନ୍ତି । କେବଳ ଏତିକି ନୁହେଁ ପ୍ରାୟ 70 ହଜାର ଗାଡ଼ି ମଧ୍ୟ ଏହା ସହାୟତାରେ ପରିବହନ କରାଯାଇଛି । ଚିନ୍ତା କରନ୍ତୁ , ପୂର୍ବରୁ କିଭଳି ଭାବେ ସଡ଼କ ମାଧ୍ୟମରେ ସାଢ଼େ ତିନି ଶହ କିଲୋମିଟର ବୁଲିବାକୁ ପଡ଼ୁଥିଲା । ଏବେ ସମୁଦ୍ରରେ କେବଳ 31 କିଲୋମିଟର ଦୂରତା ଅତିକ୍ରମ କରିବାକୁ ପଡ଼ୁଛି । କେଉଁଠି ସାଢ଼େ ତିନି ଶହ କିଲୋମିଟର ଆଉ କେଉଁଠି 31 କିଲୋମିଟରର ଯାତ୍ରା , ଏହି ସୁବିଧା ଲୋକଙ୍କ ସୁବିଧା ତ ବଢ଼ାଇଛି ସେମାନଙ୍କ ସମୟ ମଧ୍ୟ ବଂଚାଇଛି । ପର୍ଯ୍ୟାବରଣର ମଧ୍ୟ ରକ୍ଷା କରିଛି । ଆର୍ଥିକ ରୂପରେ ମଧ୍ୟ ସହାୟତା ମିଳିଛି ।


    ସାଥୀଗଣ , ଏହିଭଳି ଭାବେ ସେବା ମୁମ୍ବାଇରୁ ହଜିରା ମଧ୍ୟରେ ସେ ଦିଗରେ ମଧ୍ୟ ଚିନ୍ତା କରାଯାଉଛି । ଗୁଜରାଟ ସରକାର ଏହା ଉପରେ ସାମ୍ବିଧାନିକ ସହମତି ପ୍ରଦାନ କରିଛନ୍ତି । ବହୁତ ଶୀଘ୍ର ଏହା ଉପରେ କାର୍ଯ୍ୟ ଆରମ୍ଭ ହୋଇଯିବ । ରୋ-ରୋ ଫେରି ଭଳି ପ୍ରକଳ୍ପ ଦ୍ୱାରା ଗୁଜରାଟରେ ଜଳ ପର୍ଯ୍ୟଟନର ମଧ୍ୟ ବହୁତ ଅଭିବୃଦ୍ଧି ଘଟିଛି ।


    ସାଥୀଗଣ , ପର୍ଯ୍ୟଟନର କଥା ଯେତେବେଳେ ହିଁ ଆସିଥାଏ , ତ ଏକତାର ପ୍ରତିମୂର୍ତ୍ତି ବିଷୟରେ ଚର୍ଚ୍ଚା ହେବା ସ୍ୱାଭାବିକ କଥା । ଏହା ଯୋଗୁଁ କେୱଡ଼ିଆ ଏବଂ ଗୁଜରାଟ ସମଗ୍ର ବିଶ୍ୱରେ ପର୍ଯ୍ୟଟନ ମାନଚିତ୍ରରେ ପ୍ରମୁଖତାର ସହ ସ୍ଥାନ ପାଇଛି । ଏବେ ଏହାର ଲୋକାର୍ପଣ ହେବାର ମାତ୍ର 11 ମାସ ହିଁ ହୋଇଛି ଗୋଟିଏ ବର୍ଷ ମଧ୍ୟ ହୋଇ ନାହିଁ କିନ୍ତୁ 11 ମାସରେ ଏ ପର୍ଯ୍ୟନ୍ତ 23 ଲକ୍ଷରୁ ଅଧିକ ପର୍ଯ୍ୟଟକ ଦେଶ ବିଦେଶରୁ ଆମର ଏଠାରେ ସର୍ଦ୍ଦାର ପଟେଲଙ୍କ ଏକତାର ପ୍ରତିମୂର୍ତ୍ତିକୁ ଦେଖିବାକୁ ଆସିଛନ୍ତି ।


    ପ୍ରତ୍ୟେକ ଦିନ ପ୍ରାୟ ସାଢ଼େ 8 ହଜାର ପର୍ଯ୍ୟଟକ ଏଠାକୁ ଆସୁଛନ୍ତି । ମୋତେ ଅବଗତ କରାଯାଇଛି କି ଗତ ମାସରେ ଜନ୍ମାଷ୍ଟମୀ ଦିନରେ ତ ରେକର୍ଡ ସଂଖ୍ୟକ 34 ହଜାରରୁ ଅଧିକ ପର୍ଯ୍ୟଟକ ଏଠାରେ ଏହି ମାଟିରେ ପହଂଚିଥିଲେ । ଯେତେବେଳେ ଏତେ ବଡ଼ ଉପଲବ୍ଧ ହୋଇଛି ଏହାର ଅନୁମାନ ଆପଣ ଏହି କଥାରୁ ଲଗାଇ ପାରିବେ , ଆମେରିକାର ଷ୍ଟାଚ୍ୟୁ ଅଫ ଲିବର୍ଟିକୁ ଦେଖିବା ପାଇଁ ହାରାହାରି 10 ହଜାର ଲୋକ ପ୍ରତିଦିନ ପହଂଚୁଛନ୍ତି ଯେତେବେଳେ କି ଷ୍ଟାଚ୍ୟୁ ଅଫ ଲିବର୍ଟି 133 ବର୍ଷର ପୁରୁଣା ହୋଇ ସାରିଛି ଏବଂ ଷ୍ଟାଚ୍ୟୁ ଅଫ ୟୁନିଟିକୁ କେବଳ 11 ମାସ ହୋଇଛି । ପ୍ରତିଦିନ ସାଢ଼େ ୮ ହଜାର ଲୋକଙ୍କ ଆସିବା ଆଉ 11 ମାସରେ 23 ଲକ୍ଷ ଲୋକଙ୍କ ଆସିବା ଏହା ହେଉଛି ନିଜକୁ ନିଜେ ବହୁତ ବଡ଼ ଆଶ୍ଚର୍ଯ୍ୟର କଥା ।


    ଭାଇ ଓ ଭଉଣୀମାନେ , ଷ୍ଟାଚ୍ୟୁ ଅଫ ୟୁନିଟି ଏବେ ଏଠାକାର ଆଦିବାସୀ ଭାଇ ଓ ଭଉଣୀମାନଙ୍କର ଏବଂ ଯୁବ ସାଥୀମାନଙ୍କ ପାଇଁ ରୋଜଗାରର ମାଧ୍ୟମ ପାଲଟି ଯାଇଛି । ଆଗାମୀ ଦିନରେ ଯେତେବେଳେ ଏଠାକାର ରାସ୍ତାରେ , ଯେଉଁଠାରେ ପର୍ଯ୍ୟଟନ ସହିତ ଜଡ଼ିତ ଅନ୍ୟାନ୍ୟ ପ୍ରକଳ୍ପ ସଂପୂର୍ଣ୍ଣ ହୋଇଯିବ ତ ରୋଜଗାରର ସୁଯୋଗ ଆହୁରି ଅଧିକ ବଢ଼ିଯିବ । ଆଜି ଯେତେବେଳେ ମୁଁ ସଂପୂର୍ଣ୍ଣ ସମୟ ଯେଉଁ-ଯେଉଁ ପ୍ରକଳ୍ପ ଯେଉଁଠାରେ ହେଉଛି ତାକୁ ଦେଖିବାକୁ ଯାଇଥିଲୁ । ଯେଉଁଥିପାଇଁ ଏଠାକୁ ଆସିବା ନିମନ୍ତେ ମୋତେ ଟିକେ ବିଳମ୍ବ ହେଲା । ମୁଁ ତାହାକୁ ଦେଖୁ ଦେଖୁ ଆଉ ମୋ ପାଇଁ ତ ଟିକେ ଟ୍ରାଫିକ ମଧ୍ୟ ନଥିଲା , ଦ୍ରୁତ ଗତିରେ ଯାଉଥିଲୁ ତ ଚାରି ଘଂଟା ଲାଗିଗଲା ଆଉ ଏବେ ମଧ୍ୟ ମୁଁ ସଂପୂର୍ଣ୍ଣ ଦେଖିପାରି ନାହିଁ । ଏଠାରେ ଏତେ ବଡ଼ ବ୍ୟାପକ ଭାବେ କାର୍ଯ୍ୟ.. ଯେତେବେଳେ ଭବିଷ୍ୟତରେ ପର୍ଯ୍ୟଟକ ମାନେ ଏଠାକୁ ଆସିବେ , ଦୁଇ-ଦୁଇ , ଚାରି-ଚାରି ଦିନ ରହିବା ପାଇଁ ସେମାନେ ଇଚ୍ଛା କରିବେ । ଏଠାରେ ପନି ପରିବା , ଫଳଫୁଲ , ଦୁଗ୍ଧ ଉତ୍ପାଦନ କରୁଥିବା ଆଦିବାସୀମାନଙ୍କ ପାଇଁ ବହୁତ ବଡ଼ ବଜାର ଏଠାରେ ଉପଲବ୍ଧ ହେବାକୁ ଯାଉଛି ।


    ଆମକୁ କେବଳ ଗୋଟିଏ କଥା ଧ୍ୟାନରେ ରଖିବାକୁ ହେବ କି ଏହି କ୍ଷେତ୍ରକୁ ପ୍ଲାଷ୍ଟିକ ଠାରୁ ଦୂରେଇ ରଖିବାକୁ ପଡ଼ିବ । ପ୍ଲାଷ୍ଟିକର ଥରେ ମାତ୍ର ବ୍ୟବହାର ଠାରୁ ମୁକ୍ତି ପାଇଁ ପୂରା ଦେଶ ପ୍ରୟାସ କରୁଛି । ମୋତେ ସୂଚନା ମିଳିଛି କି ଆପଣ ସମସ୍ତେ ସ୍ୱଚ୍ଛତା ହିଁ ସେବା ଅଭିଯାନ ଅଧୀନରେ ଏହି କାମ ସହିତ ଯୋଡ଼ି ହୋଇଛନ୍ତି । କିନ୍ତୁ ଆମେ ଏହା ଭୁଲିବା ନାହିଁ ଆମର ଜଳ , ଆମର ଜଙ୍ଗଲ ଏବଂ ଆମର ମାଟି ପ୍ଲାଷ୍ଟିକରୁ ମୁକ୍ତ ରହୁ , ଏଥିପାଇଁ ଆମର ପ୍ରୟାସ ଆହୁରି ଦ୍ରୁତତର ହେବା ଦରକାର । ପ୍ରତ୍ୟେକ ନାଗରିକଙ୍କୁ ଶପଥ ନେବା ଦରକାର ପ୍ରତିବଦ୍ଧତା ରହିବା ଆବଶ୍ୟକ ।


    ସାଥୀଗଣ , ବିଶ୍ୱକର୍ମା ଦିବସ ଯେଭଳି ମୁଁ ପ୍ରାରମ୍ଭରେ କହିଥିଲି 17 ସେପ୍ଟେମ୍ବରକୁ ବିଶ୍ୱକର୍ମା ଦିବସ ଭାବେ ପାଳନ କରାଯାଉଛି । କିନ୍ତୁ 17 ସେପ୍ଟେମ୍ବର ସହିତ ଆଜିର ଦିନର ଆଉ ଏକ ମହତ୍ୱ ମଧ୍ୟ ରହିଛି ଆଜି ହେଉଛି 17 ସେପ୍ଟେମ୍ବରର ଦିନ , ଏହି ଦିନ ସର୍ଦ୍ଦାର ସାହେବ... ଭାରତର ଏକତା ପାଇଁ ଯେଉଁ ସବୁ ପ୍ରୟାସ କରିଥିଲେ , ତାଙ୍କ ପ୍ରୟାସରେ ଏହି 17 ସେପ୍ଟେମ୍ବରରେ ଏକ ସ୍ୱର୍ଣ୍ଣିମ ପୃଷ୍ଠାରେ ଲେଖା ଯାଇଛି । ଆଜି ମଧ୍ୟ ହେଉଛି ହାଇଦ୍ରାବାଦ ମୁକ୍ତି ଦିବସ । ଆଜିର ଦିନରେ ହିଁ 1948ରେ ଭାରତ ସହିତ ହାଇଦ୍ରାବାଦର ବିଲୟ ହୋଇଥିଲା ଆଉ ଆଜି ହାଇଦ୍ରାବାଦ ଦେଶର ଉନ୍ନତି ଏବଂ ପ୍ରଗତିରେ ସଂପୂର୍ଣ୍ଣ ଦୃଢ଼ତାର ସହିତ ଯୋଗଦାନ ଦେଉଛି ।


    କଳ୍ପନା କରନ୍ତୁ ଯଦି ସର୍ଦ୍ଦାର ବଲ୍ଲଭ ଭାଇ ତାଙ୍କ ଯେଉଁ ଦୂରଦର୍ଶିତା , ଯଦି ତାହା ସେତେବେଳେ ନଥାଆନ୍ତା , ସର୍ଦ୍ଦାର ସାହେବଙ୍କ ଦ୍ୱାରା ଏହି କାର୍ଯ୍ୟ ହୋଇ ନଥାଆନ୍ତା , ତ ଆଜି ଭାରତର ନକ୍ସା କିଭଳି ହୋଇ ଥାଆନ୍ତା ଆଉ ଭାରତର ସମସ୍ୟାଗୁଡ଼ିକ କେତେ ଅଧିକ ହୋଇ ଥାଆନ୍ତା ।


    ଭାଇ ଓ ଭଉଣୀମାନେ , ଏକ ଭାରତ-ଶ୍ରେଷ୍ଠ ଭାରତ ନେଇ ସର୍ଦ୍ଦାର ସାହେବଙ୍କ ସ୍ୱପ୍ନକୁ ଆଜି ଦେଶ ସାକାର ହେଉଥିବା ଦେଖିବାକୁ ପାଉଛି । ସ୍ୱାଧୀନତା ସମୟରେ , ସ୍ୱାଧୀନତା ପର ବର୍ଷରେ ଯେଉଁ କାର୍ଯ୍ୟଗୁଡ଼ିକ ଅଧା ରହି ଯାଇଥିଲା , ତାହାକୁ ସଂପୂର୍ଣ୍ଣ କରିବାର ପ୍ରୟାସ ଆଜି ହିନ୍ଦୁସ୍ଥାନ କରୁଛି ।


    ଜମ୍ମୁ-କଶ୍ମୀର ଏବଂ ଲଦ୍ଦାଖର ଲୋକଙ୍କୁ 70 ବର୍ଷ ପର୍ଯ୍ୟନ୍ତ ଭେଦଭାବର ସାମ୍ନା କରିବାକୁ ପଡ଼ିଛି । ଏହାର ଦୁଷ୍ପରିଣାମ , ହିଂସା ଏବଂ ବିଚ୍ଛିନ୍ନତାବାଦ ରୂପରେ ଅଧା ଆଶା ଏବଂ ଆକାଂକ୍ଷା ଭାବେ ସାରା ହିନ୍ଦୁସ୍ଥାନ ଭୋଗି ଆସୁଥିଲା ।


    ସର୍ଦ୍ଦାର ସାହେବଙ୍କ ପ୍ରେରଣାର ଏକ ମହତ୍ୱପୂର୍ଣ୍ଣ ନିଷ୍ପତ୍ତି ଆଜି ଦେଶ ନେଇଛି । ଦଶକ ଦଶକ ଧରି ଲାଗି ରହିଥିବା ପୁରୁଣା ସମସ୍ୟାର ସମାଧାନ ପାଇଁ ନୂତନ ରାସ୍ତାରେ ଚାଲିବାର ନିଷ୍ପତ୍ତି ନିଆ ଯାଇଛି ।


    ମୋର ବିଶ୍ୱାସ ଯେ ଜମ୍ମୁ କଶ୍ମୀରର ଲଦ୍ଦାଖ ଏବଂ କାରଗିଲର ଲକ୍ଷ ଲକ୍ଷ ସାଥୀମାନଙ୍କର ସକ୍ରିୟ ସହଯୋଗରେ ଆମେ ବିକାଶ ଏବଂ ବିଶ୍ୱାସର ନୂତନ ଧାରା ପ୍ରବାହିତ କରିବାରେ ସଫଳ ହେବାକୁ ଯାଉଛେ ।


    ସାଥୀଗଣ , ଭାରତର ଏକତା ଏବଂ ଭାରତର ଶ୍ରେଷ୍ଠତା ପାଇଁ ଆପଣଙ୍କର ଏହି ସେବକ ସଂପୂର୍ଣ୍ଣ ଭାବେ ପ୍ରତିଶ୍ରୁତିବଦ୍ଧ । ବିଗତ ଶହେ ଦିନରେ ନିଜର ଏହି ପ୍ରତିବଦ୍ଧତାକୁ ଆମେ ଆହୁରି ସୁଦୃଢ଼ କରିଛୁ । ବିଗତ ଶହେ ଦିନରେ ଗୋଟିଏ ପରେ ଗୋଟିଏ ଅନେକ କଠୋର ନିଷ୍ପତ୍ତି ନିଆଯାଇଛି । ଏଥିରେ କୃଷକମାନଙ୍କ କଲ୍ୟାଣ ଠାରୁ ନେଇ ଭିତ୍ତିଭୂମି ଏବଂ ଅର୍ଥବ୍ୟବସ୍ଥାକୁ ସଶକ୍ତ କରିବା ପାଇଁ ସମାଧାନର ମାର୍ଗ ମଧ୍ୟ ଏଥିରେ ସାମିଲ ହୋଇ ରହିଛି ।


    ମୁଁ ନିର୍ବାଚନ ସମୟରେ ମଧ୍ୟ ଆପଣମାନଙ୍କୁ କହିଥିଲି , ଆଜି ପୁଣି ଥରେ ମଧ୍ୟ କହୁଛି । ଆମର ନୂତନ ସରକାର , ପୂର୍ବଠାରୁ ମଧ୍ୟ ଦ୍ରୁତ ଗତିରେ କାର୍ଯ୍ୟ କରିବ , ପୂର୍ବଠାରୁ ମଧ୍ୟ ଅଧିକ ବଡ଼ ଲକ୍ଷ୍ୟକୁ ପ୍ରାପ୍ତ କରିବ ।


    ଆଉ ଥରେ ପୁଣି ମୁଁ ସମଗ୍ର ଗୁଜରାଟକୁ ସର୍ଦ୍ଦାର ସାହେବଙ୍କ ଭାବନା ସାକାର ହେବା ଅବସରରେ ବହୁତ ବହୁତ ଅଭିନନ୍ଦନ ଜଣାଉଛି । ଆପଣମାନେ ମୋତେ ଏହି ଅବସରର ଅଂଶ ଭାବେ ବିବେଚନା କଲେ , ଏଥିପାଇଁ ବହୁତ ବହୁତ କୃତଜ୍ଞତା ଜଣାଉଛି । ଆପଣ ସମସ୍ତେ ଆଜି ମୋ ଉପରେ ଯେଉଁ ଆଶୀର୍ବାଦ ବର୍ଷା କରିଛନ୍ତି । ଗୁଜରାଟର ଲୋକମାନେ , ଦେଶର ଲୋକମାନେ , ସାରା ଦୁନିଆରେ ବସବାସ କରୁଥିବା ସମସ୍ତେ ଆଜି ଏଠାରେ ମାତା ନର୍ମଦାଙ୍କୁ ସାକ୍ଷୀ ରଖି ଠିଆ ହୋଇ ମୁଣ୍ଡ ନୁଆଁଇ ସେମାନଙ୍କୁ ମଧ୍ୟ ପ୍ରଣାମ କରୁଛି , ସେମାନଙ୍କୁ ମଧ୍ୟ ଧନ୍ୟବାଦ କରୁଛି । ପୁଣିଥରେ ଦୁଇ ହାତ ଉପରକୁ କରି କୁହନ୍ତୁ..... ...ନର୍ମଦେ.....ସ୍ୱର କଚ୍ଛ ପର୍ଯ୍ୟନ୍ତ ପହଂଚିବା ଦରକାର , ନର୍ମଦେ...ନର୍ମଦେ...ନର୍ମଦେ... ।


    ଭାରତ ମାତା କୀ ଜୟ ,


    ଭାରତ ମାତା କୀ ଜୟ ,


    ସମସ୍ତଙ୍କୁ ବହୁତ ବହୁତ ଧନ୍ୟବାଦ ।


    **********


    

    
    (Release ID: 1585520) Visitor Counter : 22
    
    
      Read this release in: English , Urdu , Hindi , Marathi , Bengali , Tamil , Malayalam