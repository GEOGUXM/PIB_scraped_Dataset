      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମିଳିତ ଜାତିସଂଘ ସାଧାରଣ ପରିଷଦରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 27 SEP 2019 9:07PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ନ୍ୟୁୟର୍କଠାରେ ମିଳିତ ଜାତସଂଘ ସାଧାରଣ ପରିଷଦର 74ତମ ଅଧିବେଶନରେ ଉଦବୋଧନ ଦେଇଥିଲେ ।


    ମହାତ୍ମା ଗାନ୍ଧୀଙ୍କ କଥା ସ୍ମରଣ କରାଇ ଦେଇ ପ୍ରଧାନମନ୍ତ୍ରୀ କହିଥିଲେ ଯେ ବିଶ୍ୱ ଶାନ୍ତି , ପ୍ରଗତି ଓ ବିକାଶ ପାଇଁ ଗାନ୍ଧୀଜୀଙ୍କ ସତ୍ୟ ଓ ଅହିଂସାର ବାର୍ତା ଆଜି ମଧ୍ୟ ପ୍ରାସଙ୍ଗିକ ।


    ସ୍ୱଚ୍ଛ ଭାରତ , ଆୟୁଷ୍ମାନ ଭାରତ , ଜନ ଧନ ଯୋଜନା ଏବଂ ଆଧାର ଡିଜିଟାଲ ପରିଚୟପତ୍ର ଭଳି ସରକାରଙ୍କ ଲୋକାଭିମୁଖୀ ଯୋଜନା ଦ୍ୱାରା ଆସିଥିବା ବ୍ୟାପକ ପରିବର୍ତ୍ତନ ସମ୍ପର୍କରେ ପ୍ରଧାନମନ୍ତ୍ରୀ ଆଲୋକପାତ କରିଥିଲେ । ସେ ଆହୁରି କହିଥିଲେ ଯେ ଭାରତରେ ଆରମ୍ଭ ହୋଇଥିବା ଏସବୁ ଯୋଜନା ସାରା ବିଶ୍ୱ ପାଇଁ ଆଶା ସୃଷ୍ଟି କରିଛି ।


    ଥରେ ବ୍ୟବହୃତ ହୋଇପାରୁଥିବା ପ୍ଲାଷ୍ଟିକର ବର୍ଜନ ଲାଗି ଭାରତର ପ୍ରତିବଦ୍ଧତା ବିଷୟରେ ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ । ଆସନ୍ତା 5 ବର୍ଷ ମଧ୍ୟରେ ପ୍ରତ୍ୟେକ ପରିବାରକୁ ଜଳ ଯୋଗାଣ , ପ୍ରତ୍ୟେକ ପରିବାରକୁ ନିଜସ୍ୱ ବାସଗୃହ ଏବଂ ସମ୍ପୂର୍ଣ୍ଣ ଯକ୍ଷ୍ମା ଦୂରୀକରଣ ଦିଗରେ ଭାରତର ସଂକଳ୍ପବଦ୍ଧତାକୁ ପ୍ରଧାନମନ୍ତ୍ରୀ ଦୋହରାଇଥିଲେ ।


    ଭାରତୀୟ ସଂସ୍କୃତି ଉପରେ ଗୁରୁତ୍ୱାରୋପ କରି ପ୍ରଧାନମନ୍ତ୍ରୀ କହିଥିଲେ , ଜନକଲ୍ୟାଣ ଆମ ସଂସ୍କୃତିର ବିଶେଷତ୍ୱ । ଜନ ଭାଗିଦାରୀ ଜରିଆରେ ଜନକଲ୍ୟାଣ ହେଉଛି ତାଙ୍କ ସରକାରର ମନ୍ତ୍ର ବୋଲି ସେ କହିଥିଲେ ।


    ସରକାରଙ୍କ ଏସବୁ ପ୍ରୟାସ 130 କୋଟି ଭାରତୀୟଙ୍କ ସ୍ୱପ୍ନକୁ ପୂରଣ କରିବା ସହିତ ସାରା ବିଶ୍ୱ ପାଇଁ ମଧ୍ୟ ଲାଭଦାୟକ ହେବ । “ ଆମେ କେବଳ ଆମ ଲୋକମାନଙ୍କ ପାଇଁ କାମ କରୁନାହୁଁ , ବରଂ ସାରା ବିଶ୍ୱର କଲ୍ୟାଣ ପାଇଁ ପାଇଁ ମଧ୍ୟ କାମ କରୁଛୁ । ଏହି କାରଣରୁ ଆମର ଉଦ୍ଦେଶ୍ୟ ହେଉଛି ସବକା ସାଥ , ସବକା ବିକାଶ , ସବକା ବିଶ୍ୱାସ ,” ବୋଲି ପ୍ରଧାନମନ୍ତ୍ରୀ କହିଥିଲେ ।


    ଆତଙ୍କବାଦକୁ ବିଶ୍ୱର ସବୁଠୁ ବଡ଼ ସମସ୍ୟା ଭାବେ ଅଭିହିତ କରି ପ୍ରଧାନମନ୍ତ୍ରୀ ସବୁ ରାଷ୍ଟ୍ରକୁ ମାନବତାର ରକ୍ଷା ଲାଗି ଆତଙ୍କବାଦ ବିରୋଧରେ ଏକଜୁଟ ହେବା ଲାଗି ଆହ୍ୱାନ କରିଥିଲେ । “ ଭାରତ ଏପରି ଏକ ରାଷ୍ଟ୍ର ଯାହା ବିଶ୍ୱକୁ ଯୁଦ୍ଧ ଦେଇ ନାହିଁ , ବରଂ ବୁଦ୍ଧଙ୍କ ଶାନ୍ତିର ବାର୍ତ୍ତା ଦେଇଛି ” ବୋଲି ପ୍ରଧାନମନ୍ତ୍ରୀ କହିଥିଲେ । ମିଳିତ ଜାତିସଂଘ ଶାନ୍ତିରକ୍ଷା ମିଶନରେ ଭାରତର ଯୋଗଦାନ ବିଷୟରେ ମଧ୍ୟ ସେ ଉଲ୍ଲେଖ କରିଥିଲେ ।


    ବହୁପକ୍ଷବାଦକୁ ଏକ ନୂତନ ଦିଗ ଦେବା ଲାଗି ପ୍ରଧାନମନ୍ତ୍ରୀ ଅନ୍ତର୍ଜାତୀୟ ସମୁଦାୟକୁ ଆହ୍ୱାନ କରିଥିଲେ । ସେ କହିଥିଲେ , ବିଶ୍ୱ ଏକ ନୂଆ ଯୁଗରେ ଗତି କରୁଛି , ତେଣୁ ରାଷ୍ଟ୍ରଗୁଡ଼ିକ କେବଳ ସେମାନଙ୍କ ସୀମା ମଧ୍ୟରେ ଆବଦ୍ଧ ହୋଇ ରହିବା ଅନୁଚିତ । ବିଭାଜିତ ବିଶ୍ୱ ଦ୍ୱାରା କାହାର କିଛି ଲାଭ ହେବ ନାହିଁ । ଆମେ ବହୁପକ୍ଷବାଦ ଏବଂ ମିଳିତ ଜାତିସଂଘରେ ସଂସ୍କାର ଆଣିବା ପ୍ରତି ଗୁରୁତ୍ୱ ଦେବା ଆବଶ୍ୟକ ବୋଲି ପ୍ରଧାନମନ୍ତ୍ରୀ କହିଥିଲେ ।


    ବିଭିନ୍ନ ବୈଶ୍ୱିକ ଆହ୍ୱାନର ମୁକାବିଲା ନିମନ୍ତେ ମିଳିତ ପ୍ରୟାସ କରିବା ଲାଗି ଆହ୍ୱାନ କରି ପ୍ରଧାନମନ୍ତ୍ରୀ ତାମିଲ ଦାର୍ଶନିକ କନିୟାନ ପୁଙ୍ଗୁନ୍ଦ୍ରନାର ଏବଂ ସ୍ୱାମୀ ବିବେକାନନ୍ଦଙ୍କ ଉଦାହରଣ ଦେଇଥିଲେ । ସାରା ବିଶ୍ୱ ପାଇଁ ସର୍ବବୃହତ ଗଣତନ୍ତ୍ରର ବାର୍ତ୍ତା ହେଉଛି ‘ ଶାନ୍ତି ଏବଂ ସୌହାର୍ଦ୍ଦ୍ୟ ’ ବୋଲି ସେ କହିଥିଲେ ।


    ବିଶ୍ୱ ତାପନ ବିଷୟରେ ପ୍ରଧାନମନ୍ତ୍ରୀ କହିଥିଲେ , ମୁଣ୍ଡ ପିଛା ଅଙ୍ଗାର ନିର୍ଗମନକୁ ଦେଖିଲେ ବିଶ୍ୱ ତାପନ ପ୍ରତି ଭାରତର ଯୋଗଦାନ ଅତି ନିମ୍ନରେ ରହିଛି । ଏହାସତ୍ୱେ ଏହି ସମସ୍ୟାର ମୁକାବିଲା ଦିଗରେ ଭାରତ ଅଗ୍ରଣୀ ଭୂମିକା ଗ୍ରହଣ କରିଛି । ଏହି ପରିପ୍ରେକ୍ଷୀରେ , 450 ଜିଗାୱାଟ ଅକ୍ଷୟ ଶକ୍ତି ଲକ୍ଷ୍ୟ ଏବଂ ଅନ୍ତର୍ଜାତୀୟ ସୌର ମେଣ୍ଟ ଗଠନ ସମେତ ଜଳବାୟୁ ପରିବର୍ତ୍ତନର ମୁକାବିଲା ଲାଗି ଭାରତ ସରକାରଙ୍କ ଦ୍ୱାରା ନିଆଯାଇଥିବା ପଦକ୍ଷେପ ବିଷୟରେ ସେ ବିସ୍ତୃତ ସୂଚନା ଦେଇଥିଲେ ।


    **********


    

    
    (Release ID: 1586582) Visitor Counter : 29