      પ્રધાનમંત્રીનું કાર્યાલય

      પ્રધાનમંત્રીએ ભારતનાં અંતરિક્ષ વૈજ્ઞાનિકોનાં પ્રયાસોની પ્રશંસા કરી
      
      ભારતનાં અંતરિક્ષ કાર્યક્રમ પર આશાવાદી રહેવા અને સતત મહેનત કરવા તેમને પ્રોત્સાહન આપ્યું

      Posted On: 07 SEP 2019 10:32AM by PIB Ahmedabad

    ચંદ્રયાન-2 મિશનનો સંપર્ક ઇસરોનાં મુખ્યાલયનાં નિયંત્રણ કેન્દ્ર સાથે તૂટી ગયો છે , છતાં પ્રધાનમંત્રી શ્રી નરેન્દ્ર મોદીએ બેંગાલુરુમાં ઇસરોનાં વૈજ્ઞાનિકોની સાથે ચંદ્રયાન-2ને ચાંદ પર ઉતરવાનો કાર્યક્રમ જોઈને કહ્યું કે, ‘ ભારતને પોતાનાં વૈજ્ઞાનિકો પર ગર્વ છે. તેમણે પોતાનું સર્વશ્રેષ્ઠ યોગદાન આપ્યું છે અને ભારતને હંમેશા ગૌરવ પ્રદાન કર્યું છે. આ સાહસની ક્ષણ છે અને આપણે સાહસિક બનીશું !’


    વૈજ્ઞાનિકોનો જુસ્સો વધારતા પ્રધાનમંત્રીએ કહ્યું કે , ‘ દેશ તમારી સાથે છે , હું તમારી સાથે છું. પ્રયાસ અને સફર બંને મહત્ત્વપૂર્ણ છે. ’


    ‘ તમે ભારત માતાના વિજય માટે કામ કરો છો અને તમે આ માટે સંઘર્ષ કરો છો. ભારત માતાને ગૌરવ પ્રદાન કરવા માટે તમારી પાસે સંકલ્પ અને દ્રઢ ઇચ્છાશક્તિ છે. ’


    ‘ ગઈકાલે રાતે મેં તમારી નિરાશા અને ભાવનાઓનો અનુભવ કર્યો. જ્યારે વ્હિકલનો સંપર્ક તૂટી ગયો હતો , ત્યારે હું તમારી સાથે હતો. ઘણાં પ્રશ્નોનો જવાબ મળ્યો નથી, પણ મને વિશ્વાસ છે કે તમે જવાબ શોધી લેશો. હું જાણું છું કે આની પાછળ તમે આકરી મહેનત કરી છે. ’


    ‘ આપણને આપણી સફરમાં એક આંચકો લાગ્યો છે , પરંતુ એનાથી આપણાં લક્ષ્યાંકો પ્રાપ્ત કરવા માટે આપણા ઉત્સાહ અને જોશમાં કોઈ ઘટાડો નહીં થાય. ’


    આપણી ઇચ્છાશક્તિ વધારે મજબૂત થઈ છે.


    ‘ આપણાં વૈજ્ઞાનિક બહેનો અને ભાઇઓની સાથે એકતા દેખાડવા માટે દેશ આખી રાત જાગ્યો. આપણે ચંદ્રની સપાટીની બહુ નજીક પહોંચ્યા અને આ પ્રયાસ અત્યંત પ્રશંસનીય રહ્યો છે. ’


    ‘ આપણને આપણાં વૈજ્ઞાનિકો અને અંતરિક્ષ કાર્યક્રમ પર ગર્વ છે , એમની આકરી મહેનત અને સંકલ્પે આપણા દેશનાં નાગરિકોની સાથે બીજા રાષ્ટ્રોને પણ એક ઉત્તમ જીવન સુનિશ્ચિત કર્યું છે. આ એમનાં ઉત્સાહનું પરિણામ છે, જેથી લોકોને આરોગ્યની ઉત્તમ સારવાર અને શિક્ષણ સહિત શ્રેષ્ઠ જીવનસ્તર પ્રાપ્ત થયું છે. ’


    ‘ ભારત જાણે છે કે , ખુશીઓ ઉજવવાનાં અનેક અવસર આવશે. ’


    ‘ જ્યારે અંતરિક્ષ કાર્યક્રમની વાત આવે છે , ત્યારે એની સર્વશ્રેષ્ઠ કામગીરી આપણે જોવાની બાકી છે. ’


    ‘ આપણે નવા ક્ષેત્રોની શોધ કરવાની છે અને નવા સ્થાનો પર જવાનું છે. આપણે એને અનુરૂપ પ્રયાસ કરીશું અને સફળતાની નવી ઊંચાઈઓને સ્પર્શીશું. ’


    ‘ આપણા વૈજ્ઞાનિકો માટે હું કહેવા ઇચ્છું છું કે ભારત તમારી સાથે છે. તમે એવી જગ્યાએ પહોંચવાનો પ્રયાસ કર્યો હતો , જ્યાં અત્યાર સુધી કોઈ પણ પહોંચી શક્યું નથી. ’


    ‘ તમે જેટલા નજીક પહોંચી શકતા હતાં , ત્યાં સુધી પહોંચ્યા. હું ગર્વ સાથે કહી શકું છું કે પ્રયાસ અને સફર બંને મહત્ત્વપૂર્ણ છે. ’


    ‘ આપણી ટીમે આકરી મહેનત કરી અને બહુ દૂર સુધી યાત્રાનો આ અનુભવ આપણી સાથે હંમેશા રહેશે. ’


    ‘ આજનો અનુભવ આપણે મજબૂત અને ઉજ્જવળ ભવિષ્ય તરફ લઈ જશે ’


    ‘ હું અંતરિક્ષ વૈજ્ઞાનિકોનાં પરિવારજનોનો આભાર માનું છું. તેમનું મૌન પરંતુ અમૂલ્ય સમર્થન આપણા પ્રયાસની એક મહત્ત્વપૂર્ણ શક્તિ છે. ’


    ‘ બહેનો અને ભાઈઓ , દ્રઢતા અને અનુકૂળતા ભારતીય પ્રકૃતિનાં કેન્દ્રમાં રહી છે. આપણાં ગૌરવયુક્ત ઇતિહાસમાં એવી ક્ષણો આવી છે, જેમાં આપણો પરાજય થયો હતો, પણ આપણે આપણાં પ્રયાસો જાળવી રાખ્યા. આ જ કારણે આપણી સભ્યતા અદ્વિતીય છે. ’


    ‘ આપણે ઐતિહાસિક સફળતા પ્રાપ્ત કરી છે. હું જાણું છું કે ઇસરો આ નિષ્ફળતાથી નબળી નહીં પડે. ’


    ‘ એક નવી સવાર ઉગશે અને વધુ ઉજ્જવળ ભવિષ્યનો ઉદય થશે. પરિણામની ચિંતા કર્યા વિના આપણે આગળ વધીશું અને આ જ આપણો ઇતિહાસ રહ્યો છે. ’


    ‘ મને તમારા તમામ લોકો પર વિશ્વાસ છે. તમારા સ્વપ્નો મારા સ્વપ્નો કરતાં વધારે મોટા છે. મને તમારી આશાઓ પર સંપૂર્ણ વિશ્વાસ છે. ’


    ‘ હું પ્રેરણા મેળવવા માટે તમારી મુલાકાતે આવ્યો છું. તમે પ્રેરણામૂર્તિ છો અને પ્રેરણાનું જીવંત ઉદાહરણ છો. ’


    હું તમને બધાને અભિનંદન આપું છું અને તમારા પ્રયાસો માટે શુભેચ્છા પાઠવું છું.


    RP

    
    
    (Release ID: 1584436) Visitor Counter : 122
    
    
      Read this release in: Assamese , English , Urdu , Marathi , Hindi , Bengali , Punjabi , Tamil , Kannada