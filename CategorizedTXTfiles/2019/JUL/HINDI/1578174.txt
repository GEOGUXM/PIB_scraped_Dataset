      फाइनेंस कमीशन

      15वें वित्त आयोग के अध्‍यक्ष एवं सदस्‍यों ने मध्‍य प्रदेश में व्‍यापार और उद्योग जगत के प्रतिनिधियों के साथ बैठक की
      Posted On: 03 JUL 2019 6:38PM by PIB Delhi


    15वें वित्त आयोग के अध्‍यक्ष श्री एन. के. सिंह एवं इसके सदस्‍यों और वरिष्‍ठ अधिकारियों ने आज मध्‍य प्रदेश में व्‍यापार व उद्योग जगत के प्रतिनिधियों के साथ बैठक की।


    वित्त आयोग ने यह पाया :


    i) भारत की जीडीपी (स्थिर मूल्‍य 2011 पर) की तुलना में मध्‍य प्रदेश की जीएसडीपी (स्थिर मूल्‍य 2011 पर) वृद्धि दर में वर्ष 2012-13 से वर्ष 2018-19 तक व्‍यापक उतार-चढ़ाव देखने को मिला।


    ii) राज्‍य की जीएसवीए (वर्तमान मूल्‍य 2011 पर) में प्राथमिक, द्वितीयक एवं तृतीयक क्षेत्र की हिस्‍सेदारी वर्ष 2018-19 में क्रमश: 44, 20 और 36 प्रतिशत आंकी गई।


    iii) वर्ष 2017 में ‘कारोबार में सुगमता’ सूचकांक में सभी राज्‍यों से तुलनात्‍मक रूप में मध्‍य प्रदेश की रैंकिंग सातवीं रही।


    iv) राज्‍य के उद्योग मुख्‍यत: प्राकृतिक संसाधनों की बदौलत प्रगति करते रहे हैं। विभिन्‍न सेक्‍टरों जैसे कि कपड़ा, सीमेंट, इस्‍पात, खाद्य प्रसंस्‍करण, ऑटोमोबाइल एवं ऑटो कलपुर्जे, दवाओं (फार्मा) और ऑप्टिकल फाइबर के क्षेत्र में मध्‍य प्रदेश का मजबूत औद्योगिक आधार है।


    15वें वित्त आयोग को राज्‍य द्वारा दिए गए ज्ञापन के अनुसार निवेश को बढ़ावा देने के लिए राज्‍य सरकार की ओर से की गई महत्‍वपूर्ण पहलों में निम्‍नलिखित शामिल हैं:

      * इन्‍वेस्‍ट (एकीकृत नवीन उद्यम प्रतिष्‍ठान) पोर्टल विकसित करके राज्‍य में एकल खिड़की प्रणाली को मजबूत करने के लिए प्रयास किए गए, जो सभी निवेशकों के लिए एकल-स्‍टॉप सॉल्‍यूशन के रूप में काम करेगा। दरअसल, इसके तहत विभिन्‍न विभागीय प्राधिकरणों के साथ व्‍यक्तिगत रूप से संवाद करने की जरूरत कम हो जाएगी।
      * दिसंबर, 2014 में ‘द अप्रेंटिसशिप एक्‍ट 1961’ में व्‍यापक संशोधन किए गए, ताकि इसे उद्योग जगत एवं युवाओं दोनों के लिए ही और ज्‍यादा आक‍र्षक बनाया जा सके। इस अधिनियम ने नियोक्‍ताओं के लिए निर्दिष्‍ट कार्यकलापों के साथ-साथ वैकल्पिक कार्यकलापों में भी अप्रेंटिस की सेवाएं लेना बाध्‍यकारी बना दिया है।

    विभिन्‍न उद्योग संगठनों जैसे कि सीआईआई, पीएचडीसीसी, जीआईए, क्रेडाई एवं मध्‍य प्रदेश वस्‍त्र संघ के प्रतिनिधियों के साथ-साथ कपड़ा, दवा, खाद्य प्रसंस्‍करण, विद्युत और इंजीनियरिंग, ऑटोमोबाइल तथा एमएसएमई उद्योगों के प्रतिनिधि भी इस अवसर पर मौजूद थे।


    वित्त आयोग ने इस बैठक के दौरान मध्‍य प्रदेश के व्‍यापार एवं उद्योग जगत के प्रतिनिधियों द्वारा व्‍यक्‍त की गई सभी चिंताओं को नोट किया और केन्‍द्र सरकार के समक्ष पेश की जाने वाली अपनी सिफारिशों में इन चिंताओं का निराकरण करने का वादा किया।


    ****


    आर.के.मीणा /आरएनएम/एएम/आरआरएस/वीके-1979

    
    
    (Release ID: 1578174) Visitor Counter : 20
    
    
      Read this release in: English
    
    
    

*