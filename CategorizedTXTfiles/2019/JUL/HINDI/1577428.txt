      वित्‍त मंत्रालय

      सरकार प्रौद्योगिकी के माध्‍यम से जीवन को व्‍यापक रूप से सुगम बनाएगी
      
      सोलर स्‍टोव और बैटरी चार्जरों को बढ़ावा देने के लिए एलईडी बल्‍ब मिशन पद्धति का इस्‍तेमाल
      
      सरकार रेल यात्रा आरामदायक और सुखद बनाने के लिए बड़े पैमाने पर रेल स्‍टेशन आधुनिकीकरण का कार्यक्रम शुरू करेगी

      Posted On: 05 JUL 2019 2:02PM by PIB Delhi

      केन्‍द्रीय वित्‍त एवं कॉरपोरेट कार्य मंत्री श्रीमती निर्मला सीतारमन ने आज लोकसभा में 2019-20 का केन्‍द्रीय बजट पेश करते हुए कहा कि सरकार का लक्ष्‍य अधिक से अधिक सुविधाएं उपलब्‍ध करा कर नागरिकों के जीवन को सुगम बनाना है। उन्‍होंने कहा कि डिजिटल भुगतान सेवाओं को सरकार सहित सभी स्‍थानों पर स्‍वीकार्यता मिल रही है।


      वित्‍त मंत्री ने कहा कि लगभग 30 लाख श्रमिक प्रधानमंत्री श्रम योगी मानधन योजना के तहत जुड़ चुके हैं। इस योजना का लक्ष्‍य असंगठित और अनौपचारिक क्षेत्रों के करोड़ों कामगारों को 60 वर्ष से अधिक आयु का होने पर 3000 रुपए प्रतिमाह पेंशन उपलब्‍ध कराना है। यह योजना प्रधानमंत्री द्वारा 5 मार्च , 2019 को अहमदाबाद में शुरू की गई थी।


      उज्‍ज्‍वला योजना


      वित्‍त मंत्री ने कहा कि अच्‍छे और सहज जीवन के निर्वहन के लिए स्‍वच्‍छ वातावरण और सतत ऊर्जा का उपयोग सुनिश्चित करना बहुत महत्‍वपूर्ण है। उन्‍होंने कहा कि देशभर में परिवार स्‍तर पर एलईडी बल्‍ब का बड़े पैमाने पर वितरण करने का कार्यक्रम आरंभ किया गया था जिसके परिणाम स्‍वरूप पारंपरिक बल्‍ब और सीएफएल चलन से बाहर हो गए। अनुमान के अनुसार लगभग 35 करोड़ एलईडी बल्‍ब उजाला योजना के अंतर्गत वित‍रित किए गए । इससे सालाना 18 ,341 करोड़ रुपए की बचत हो रही है। भारत पारंपरिक बल्‍बों के उपयोग से मुक्‍त होने जा रहा है और सीएफएल का उपयोग भी पहले से काफी कम हो गया है। उन्‍होंने कहा कि हम देश में सोलर स्‍टोव और बैटरी चार्जरों के उपयोग को प्रोत्‍साहित करने के लिए मिशन एलईडी बल्‍ब पद्धति अपनाएंगे।


      रेलवे स्‍टेशन आधुनिकीकरण


      वित्‍त मंत्री श्रीमती निर्मला सीतारामन ने कहा कि आम नागरिकों के लिए रेल यात्रा को आरामदायक व सुखद बनाने के लिए सरकार इस साल बड़े पैमाने पर रेलवे स्‍टेशन आधुनिकीकरण का कार्यक्रम शुरू करेगी।


      ****


      आर.के.मीणा/आरएनएम/एएम/आरआरएस/जेके/एसकेएस/आईपीएस/केपी/आरके/एमएस/वीके/डीके/डीए/जीआरएस/एमएस/वाईबी/एमबी/आरएन -


    

    
    (Release ID: 1577428) Visitor Counter : 234