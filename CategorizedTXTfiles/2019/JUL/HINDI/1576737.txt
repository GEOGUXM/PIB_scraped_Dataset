      शिक्षा मंत्रालय

      केंद्रीय मानव संसाधन विकास मंत्री डॉ. रमेश पोखरियाल निशंक ने आईआईटी मुंबई,आईआईटी दिल्ली और भारतीय विज्ञान संस्थान को क्यूएस वर्ल्ड यूनिवर्सिटी रैंकिंग 2020 में शीर्ष 200 संस्थानों में अपना स्थान बनाने के लिए बधाई दी।
      Posted On: 02 JUL 2019 8:56PM by PIB Delhi


    केंद्रीय मानव संसाधन विकास मंत्री डॉ. रमेश पोखरियाल निशंक ने आज नई दिल्ली में आईआईटी मुंबई,आईआईटी दिल्ली और भारतीय विज्ञान संस्थान को क्यूएस वर्ल्ड यूनिवर्सिटी रैंकिंग 2020 में शीर्ष 200 संस्थानों में अपना स्थान बनाने के लिए बधाई दी।डॉ.निशंक ने संस्थानों को बधाई देते हुए कहा कि किसी भी राष्ट्र की सफलता का मार्ग उसके शैक्षिक संस्थाओं से होकर गुजरता है lडॉ. निशंक ने कहा कि हमारी शोध परियोजनाओं को स्थानीय समस्याओं का निदान ढूंढना चाहिए । हमारा अनुसंधान हमारी आवश्यकताओं के आधार पर केंद्रित होना चाहिए ।


    मानव संसाधन विकास मंत्री ने कहा कि हमारे समाजोपयोगी शोध नए भारत के निर्माण की आधारशिला बनेंगे। मंत्री जी ने कहा कि नवाचार और नवोन्मेष पर हमारा मुख्य ध्यान केंद्रित होना चाहिए ।डॉ. निशंक ने इस बात पर भी बल दिया कि युवा वैज्ञानिकों को उत्कृष्ट शोध से जोड़ने की विशेष आवश्यकता है । निशंक ने विद्यार्थियों को विज्ञान, गणित और प्रौद्योगिकी से जोड़ने की आवश्यकता पर बल दिया ।


    डॉ. निशंक ने कहा कि विज्ञान और प्रौद्योगिकी के माध्यम से ही सक्षम एवं समृद्ध भारत की अभिकल्पना को साकार किया जा सकता है।


    मानव संसाधन विकास मंत्रालय में उच्च शिक्षा सचिव श्री आर. सुब्रह्मण्यम एवं क्यूएस के प्रतिनिधि श्री अश्विन फ़र्नान्डिस भी इस दौरान मौजूद रहे। मंत्री जी एवं मंत्रालय के उच्च अधिकारियों ने क्यूएस के प्रतिनिधि के साथ भारतीय शैक्षणिक संस्थाओं के वैश्विक स्तर पर बेहतरीन प्रदर्शन करने पर भी मंथन किया।


    क्यूएस रैंकिंग में पहली बार स्थान बनाने वाले ओ. पी. जिंदल यूनिवर्सिटी के प्रतिनिधि भी इस दौरान उपस्थित रहे। मंत्री जी ने ओ. पी. जिंदल यूनिवर्सिटी को भी उनकी उपलब्धि के लिए बधाई दी।


    *****


    नाभ/अकुजै/आक


    

    
    (Release ID: 1576737) Visitor Counter : 190
    
    
      Read this release in: English , Urdu