      वित्‍त मंत्रालय

      पिछले पांच वर्षों के दौरान सामाजिक सेवाओं पर परिव्यय में जीडीपी के अनुपात के संदर्भ में 1 प्रतिशत से अधिक की वृद्धि हुई : आर्थिक समीक्षा
      
      सामाजिक सुरक्षा योजनाओं से जनसंख्या के बड़े हिस्से को लाभ मिला है, पीएम किसान 2019 के तहत 5 करोड़ से अधिक किसानों को लाभ मिला है
      
      बैंकिंग सुविधा प्राप्त महिलाओं की संख्या 2005-06 में 15.5 प्रतिशत थी जो 2015-16 में बढ़कर 53 प्रतिशत हो गई है
      
      
      Posted On: 04 JUL 2019 12:20PM by PIB Delhi


    आर्थिक समीक्षा 2018-19 में सामाजिक अवसंरचना विशेषकर शिक्षा और स्वास्थ्य में निवेश के महत्व को रेखांकित किया गया है। समावेशी विकास के लक्ष्य को हासिल करने के लिए इसे विकास रणनीति की प्राथमिकता माना गया है। आर्थिक समीक्षा के अनुसार “ गरीबी तथा अन्य समस्याओं को समाप्त करने के लिए ऐसी नीतियां होनी चाहिए जो स्वास्थ्य और शिक्षा को बेहतर बनाती है , असमानता को कम करती है और दीर्घकालिक उपायों के तहत आर्थिक विकास को गति देती है। “ सतत विकास लक्ष्य 2030 हासिल करने के लिए भारत गंभीरता से प्रयास कर रहा है। केन्‍द्रीय वित्‍त एवं कॉरपोरेट मामलों की मंत्री श्रीमती निर्मला सीतारमन ने आज संसद में आर्थिक समीक्षा 2018-19 पेश की।


    सामाजिक क्षेत्र में परिव्यय की प्रवृत्तियाँ


    केन्द्र और राज्यों द्वारा सामाजिक सेवाओं पर परिव्यय 2014-15 के 7.68 लाख करोड़ से बढ़कर 2018-19 ( बीई ) में 13.94 लाख करोड़ हो गया। केन्द्र और राज्यों द्वारा सकल घरेलू उत्पाद के अनुपात के रूप में सामाजिक सेवाओं पर खर्च में 1 प्रतिशत से अधिक अंकों की वृद्धि दर्ज की गई है , जिसके फलस्वरूप वर्ष सामाजिक सेवाओं पर खर्च वर्ष 2014-15 में 6.2 से बढ़कर वर्ष 2018-19 ( बीई ) में 7.3 प्रतिशत तक हो गया है। जीडीपी के प्रतिशत के रूप में शिक्षा पर किए जाने वाला खर्च 2014-15 में 2.8 प्रतिशत था जो 2018-19 ( बीई ) में बढ़कर 3 प्रतिशत हो गया। इसी प्रकार जीडीपी के प्रतिशत के रूप में स्वास्थ्य पर सार्वजनिक परिव्यय 1.2 से बढ़कर 1.5 प्रतिशत हो गया।


    महिला सशक्तिकरण


    महिलाओँ को मुख्य धारा में लाने और समाज में बदलाव के लिए सक्रिय भूमिका निभाने के लिए सरकार ने बेटी बचाओ बेटी पढ़ाओ , उज्जवला योजना, पोषण अभियान, प्रधानमंत्री मातृ वंदना योजना जैसे कार्यक्रमों की शुरुआत की है। समय के साथ परिवार के निर्णय में महिलाओं की भागीदारी बढ़ी है। एनएफएचएस-4 के अनुसार अखिल भारतीय स्तर पर परिवार में निर्णय लेने के मामले में विवाहित महिलाओं की भागीदारी 2005-06 के 76.5 प्रतिशत से बढ़कर 2015-16 में 84 प्रतिशत हो गई है। अखिल भारतीय स्तर पर महिलाओं के वित्तीय समावेश में भी वृद्धि दर्ज की गई है। बैंकिंग सेवाएं या बचत खाते जो महिलाएं स्वयं उपयोग करती हैं – 2005-06 में महिलाओं का अनुपात 15.5 प्रतिशत था जो 2015-16 में बढ़कर 53 प्रतिशत हो गया है। सभी मंत्रालयों में लिंगानुपात को ध्यान में रखते हुए बजट, योजना और कार्यक्रम बनाये जा रहा है।


    सामाजिक सुरक्षा योजनाएं


    आर्थिक सर्वेक्षण में पिछले पांच वर्षों के दौरान सरकार द्वारा प्रारंभ किए गए विभिन्न सामाजिक योजनाओँ को रेखांकित किया गया है। यह देश के लोगों को सामाजिक सुरक्षा प्रदान करने के लिए सरकार की प्रतिबद्धता दर्शाता है। पीएम किसान -2019 के अंतर्गत 3.10 करोड़ सीमांत किसानों को 2 , 000 रुपये की पहली किस्त प्राप्त हुई है तथा 23 अप्रैल , 2019 तक 2.10 करोड़ किसानों को दूसरी किस्त प्राप्त हुई है। 30 दिसंबर , 2018 तक आयुष्मान भारत के अंतर्गत 6.18 लाख लोग पीएमजेएवाई योजना से लाभांवित हुए हैं। 39.48 लाख ई-कार्ड जारी किए गए हैं। 25 राज्यों/केन्द्रशासित प्रदेशों के 5.33 लाख गांवों को स्वच्छ भारत मिशन के अंतर्गत खुले में शौच से मुक्त (ओडीएफ) घोषित किया गया है। 2 अक्टूबर , 2019 तक पूरा देश ओडीएफ हो जाएगा।


    31 अक्टूबर , 2018 तक प्रधानमंत्री सुरक्षा बीमा योजना के अंतर्गत 14.27 करोड़ पंजीयन हुए हैं। प्रधानमंत्री जीवन ज्योति बीमा योजना के तहत 5.57 करोड़ पंजीयन हुआ है। प्रधानमंत्री रोजगार प्रोत्साहन योजना के तहत ईपीएफओ को उद्यमियों द्वारा दिया जाने वाला 12 प्रतिशत अंशदान नए कर्मचारियों (मासिक वेतन 15 , 000 रुपये से कम) के संदर्भ में शुरुआती तीन वर्षों तक सरकार द्वारा दिया जाएगा। अटल पेंशन योजना , अटल बीमित व्यक्ति कल्याण योजना , प्रधानमंत्री वय वंदना योजना , प्रधानमंत्री आवास योजना जैसे सामाजिक सुरक्षा योजनाओं से लोगों को सीधा लाभ प्राप्त हुआ है।


    शिक्षा


    आर्थिक समीक्षा के अनुसार प्राथमिक शिक्षा पर विशेष जोर देने के सुखद परिणाम सामने आए हैं , जैसा शैक्षणिक सांख्यिकी , एक नज़र में (ईएसएजी) में दिखाया गया है। 12वीं तक की शिक्षा में लड़कियों की संख्या में वृद्धि हुई है। लड़कियों के लिए कुल नामांकन दर (जीईआर) लड़कों के नामांकन दर की अपेक्षा अधिक हो गई है। पहली बार आठवीं कक्षा तक कक्षावार और विषयवार ज्ञान प्राप्ति को शिक्षा में गुणवत्ता प्राप्त करने के लिए विकसित किया गया है। 2018-19 में लॉन्च किए गए समग्र शिक्षा कार्यक्रम का उद्देश्य प्री स्कूल से लेकर 12वीं कक्षा तक गुणवत्तापूर्ण और समावेशी शिक्षा सुनिश्चित करना है। बेटी बचाओ बेटी पढ़ाओ तथा आईसीटी द्वारा संचालित ई-पाठशाला और सारांश जैसे कार्यक्रमों ने शिक्षा प्राप्ति को आसान बनाया है। आर्थिक समीक्षा में 12वीं कक्षा के स्तर पर पढ़ाई छोड़ना , शिक्षकों की कमी और उच्च शिक्षा प्राप्ति के लिए आवश्यक बदलाव को चिंता का विषय माना गया है।


    स्वास्थ्य


    आर्थिक समीक्षा के अनुसार मातृ मृत्यु अनुपात (एमएमआर) में 37 अंकों की गिरावट आई है। 2011-13 में यह प्रति लाख जीवित जन्म के लिए 167 थी जो 2014-16 में घटकर प्रति लाख जीवित जन्म के लिए 130 हो गई है। पांच वर्ष से कम के बच्चों की मृत्यु दर (यू-5एमआर) 2008-16 के दौरान 6.7 प्रतिशत प्रतिवर्ष की दर से कम हुई है। 1990-2007 के दौरान प्रतिवर्ष कम होने की दर 3.3 प्रतिशत थी। मातृ और नवजात के स्वास्थ्य से संबंधित नई योजनाओं में शामिल हैं – लक्ष्य (गुणवत्ता को बेहतर बनाने की पहल)। इस योजना के तहत माँ और नवजात की मृत्यु , रुग्णता आदि के संबंध में देखभाल की जाती है। प्रधानमंत्री सुरक् षित मातृत्व अभियान के तहत गर्भवती महिलाओं को प्रत्येक महीने की 9 तारीख को गुणवत्तापूर्ण देखभाल की सुविधा प्रदान की जाती है। स्वास्थ्य सेवाओं को किफायती बनाने के लिए वैकल्पिक स्वास्थ्य देखभाल एक उपाय है। राष्ट्रीय आयुष मिशन का उद्देश्य पूरे देश में किफायती आयुष स्वास्थ्य सेवा प्रदान करना है।


    कौशल विकास और रोजगार


    श्रम बल की रोजगार क्षमता को बेहतर बनाने के लिए कौशल विकास पर विशेष ध्यान दिया गया है। इसके लिए राष्ट्रीय कौशल विकास व उद्यमिता नीति बनाई गई है। प्रधानमंत्री कौशल विकास योजना , प्रधानमंत्री कौशल केंद्र , राष्ट्रीय कार्य कौशल संवर्धन योजना आदि का शुभारंभ किया गया है। लाभार्थियों को स्किल वाउटर दिए गए हैं जिनकी मदद से वे किसी भी प्रशिक्षण केन्द्र में व्यवसायिक शिक्षा प्राप्त कर सकते हैं। आर्थिक समीक्षा के अनुसार स्थानीय उद्यमों की सहायता से पाठ्यक्रमों का विकास , प्रशिक्षण के तरीके , उपक्रम की उपलब्धता प्रशिक्षण प्रदान करने वालों का प्रशिक्षण आदि कदमों से कौशल विकास को समुचित सहायता प्राप्त होगी। श्रमबल के रोजगार के वार्षिक अनुमान के लिए आवधिक श्रमबल सर्वेक्षण (पीएलएफएस) का शुभारंभ किया गया है। ईपीएफओ आंकड़ों के अनुसार मार्च 2019 में रोजगार के 8.15 लाख औपचारिक अवसरों का सृजन हुआ है।


    कनेक्टिविटी के बेहतर होने से लोगों की जीवन संबंधित गुणवत्ता बेहतर होती है। लोग चिकित्सा सेवाओ , स्कूलों , बाजारों व अन्य सामाजिक सेवाओं तक आसानी से पहुंच पाते हैं। प्रधानमंत्री ग्राम सड़क योजना (पीएमजीएसवाई) के अंतर्गत 2014 से 1 , 90 , 000 किलोमीटर ग्रामीण सड़कों का निर्माण हुआ है। ग्रामीण गरीबी और बेरोजगारी को समाप्त करने के लिए मनरेगा एक प्रभावी कार्यक्रम है। इसके तहत ग्रामीण गरीबों और अकुशल श्रमिकों को रोजगार उपलब्ध कराया जाता है। 2018-19 के दौरान इस योजना के तहत रोजगार के 267.96 करोड़ कार्य दिवसों का सृजन हुआ। प्रधानमंत्री आवास योजना के तहत 31 मार्च , 2019 तक एक करोड़ पक्के आवासों के निर्माण का लक्ष्य निर्धारित किया गया था। इस योजना के तहत 31 मार् च , 2019 तक 1.54 करोड़़ घरों का निर्माण पूरा हो चुका है जो निर्धारित लक्ष्य से अधिक है।


    मानव संसाधन और समावेशी विकास में निवेश करते हुए भारत सतत विकास लक्ष्य (एसडीजी) हासिल करने की दिशा में अग्रसर है।


    *****


    आरकेमीणा/आरएनएम / एएम/जेके/आरके/एमएस/आरआरएस/एजी/आईपीएस/केपी/डीए/जीआरएस/डीके/वीके/एमएस/एम/वाईबी-

    
    
    (Release ID: 1577037) Visitor Counter : 363