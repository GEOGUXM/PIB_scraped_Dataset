      कौशल विकास एवं उद्यमिता मंत्रालय

      कौशल विकास और उद्यमिता मंत्रालय ने "कौशल युवा संवाद" का शुभारंभ किया
      
      कौशल विकास पर युवाओं के दृष्णिकोण से अवगत होने के लिए उनके साथ संवाद का मार्ग प्रशस्त हुआ

      Posted On: 08 JUL 2019 7:25PM by PIB Delhi

    15 जुलाई , 2019 को विश्व युवा कौशल दिवस मनाने और कौशल भारत मिशन की चौथी वर्षगांठ के अवसर पर कौशल विकास और उद्यमिता मंत्रालय ने "कौशल युवा संवाद" (एक युवा संवाद) शुरू करने की घोषणा की है। 8 और 10 जुलाई 2019 के बीच आयोजित होने वाले कौशल युवा संवाद का उद्देश्य सभी कौशल प्रशिक्षण केंद्रों में युवाओं के साथ एक खुला संवाद करना है, ताकि उनके मतों, विचारों, अवसरों और सिफारिशों को सुना जा सके, जिससे मौजूदा कार्यक्रमों को बेहतर बनाने में मंत्रालय की मदद मिल सकती है।


    कौशल युवा संवाद का आयोजन सभी स्किल इंडिया प्रशिक्षण केंद्रों पर किया जाएगा जिनमें प्रधानमंत्री कौशल केंद्र (पीएमकेके) , औद्योगिक प्रशिक्षण संस्थान (आईटीआई), पॉलीटेक्निक, प्रधानमंत्री कौशल विकास योजना (पीएमकेवीवाई), जन शिक्षण संस्थान, डीडीयू-जीकेवाई केंद्र तथा देशभर के अन्य शुल्क आधारित प्रशिक्षण केंद्र शामिल हैं। शासनादेश के अनुसार, प्रत्येक प्रशिक्षण केंद्र को संवाद में भाग लेने के लिए कम से कम 20 उम्मीदवारों को आमंत्रित करना होगा। संवाद के बाद, कौशल युवा सम्मान की सिफारिशें मंत्रालय के एक पोर्टल https://www.nsdcindia.org/kys/ के माध्यम से प्रस्तुत की जाएंगी। कौशल युवा संवाद को शुरु करने की घोषणा करते हुए कौशल विकास और उद्यमिता मंत्री डॉ. महेंद्र नाथ पांडे ने कहा, 'पिछले 5 वर्षों के दौरान, सरकार देश में कौशल विकास की नींव बनाने में सफल रही है। हमारे पास सालाना एक करोड़ से अधिक युवा मिशन में शामिल हो रहे हैं। हमारे लिए यह जरूरी है कि हम अपने युवाओं के दृष्टिकोण को समझें जो हमारा सबसे बड़ा लक्षित समूह है। कौशल युवा संवाद एक ऐसा मंच होगा जहां उम्मीदवारों के दृष्टिकोण से संबंधित संभावित मुद्दों और समाधानों पर चर्चा की जाएगी।'


    चयनित उम्मीदवारों को 15 जुलाई , 2019 को नई दिल्ली के विज्ञान भवन में कौशल विकास और उद्यमिता के मंत्रियों के साथ एक खुली बातचीत में भाग लेने के लिए आमंत्रित किया जाएगा। कौशल युवा संवाद का उद्देश्य युवाओं और मंत्रालय के बीच एक संवाद बनाना है तांकि खामियों को पहचाना और सुधारा जा सके और वर्तमान मांगों के अनुरूप सभी को कौशल विकास कार्यक्रम से जोड़ा जा सके। इससे भविष्य के लिए एक कुशल कार्यबल बनाने में मदद मिलेगी।


    युवा कौशल विकास के महत्व के बारे में जागरूकता बढ़ाने के लिए , संयुक्त राष्ट्र महासभा हर साल 15 जुलाई को विश्व युवा कौशल दिवस (डब्ल्यूवाईएसडी) के रूप में मनाती है। संयुक्त राष्ट्र नामित इस दिवस के अवसर पर स्थानीय और वैश्विक दोनों अर्थव्यवस्थाओं के लिए प्रासंगिक तकनीकी, व्यावसायिक शिक्षा के महत्व और कौशल प्रशिक्षण के बारे में अधिक जागरूकता पैदा करने तथा चर्चा करने का प्रयास किया जाता है।


    माननीय प्रधानमंत्री श्री नरेन्द्र मोदी के कुशल मार्गदर्शन में 15 जुलाई , 2015 को शुरू किया गया राष्ट्रीय कौशल विकास मिशन (स्किल इंडिया मिशन) तेजी से आगे बढ़ रहा है। वर्तमान में लगभग एक करोड़ युवाओं को स्किल इंडिया मिशन के माध्यम से सरकार के विभिन्न कार्यक्रमों के तहत सालाना कौशल प्रशिक्षण दिया जा रहा है। इस मिशन में भारत सरकार के विभिन्न मंत्रालय और राज्य सरकार, उद्योग जगत के कई हितधारक शामिल हैं।


    ***


    आर.के.मीणा /आरएनएम/एएम/ केजे -1959

    
    
    (Release ID: 1577915) Visitor Counter : 1554
    
    
      Read this release in: English