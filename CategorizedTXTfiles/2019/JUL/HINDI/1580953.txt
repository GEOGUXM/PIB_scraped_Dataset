      संस्‍कृति मंत्रालय

      श्री प्रह्लाद सिंह पटेल ने भारतीय विमानपत्तन प्राधिकरण के सीएसआर अनुदान से दिल्ली पब्लिक लाइब्रेरी द्वारा निर्मित सचल पुस्तकालय वाहनों का शुभारंभ किया
      Posted On: 31 JUL 2019 6:20PM by PIB Delhi


    केन्द्रीय संस्कृति एवं पर्यटन राज्य मंत्री (स्वतंत्र प्रभार) श्री प्रह्लाद सिंह पटेल ने भारतीय विमानपत्तन प्राधिकरण के सीएसआर अनुदान से प्राप्त सचल पुस्तकालय वाहनों का शुभारंभ किया। इस कार्यक्रम का आयोजन संस्कृति मंत्रालय के संगठन, दिल्ली पब्लिक लाइब्रेरी द्वारा किया गया था।


    श्री प्रह्लाद सिंह पटेल ने दिल्ली पब्लिक लाइब्रेरी की ‘ घर-घर दस्तक, घर-घर पुस्तक ’ योजना के तहत सचल पुस्तकालय वाहनों को लांच किया। इस कार्यक्रम का उद्देश्य दिल्ली के नागरिकों विशेषकर स्लम व पुनर्वास कॉलोनियों में तथा ग्रामीण क्षेत्रों में रहने वाले लोगों को पुस्तकें उपलब्ध कराना है। श्री पटेल ने लाइब्रेरी का निरीक्षण किया युवा छात्रों/पाठकों के साथ बातचीत की। मंत्री श्री पटेल ने उन्हें पुस्तक पढ़ने की आदत डालने के लिए भी प्रेरित किया। उन्होंने कहा मां के समान ही पुस्तकों का भी प्रभाव बच्चों पर पड़ता है। पुस्तक लोगों का मानसिक विकास करता है। श्री पटेल ने डीपीएल को सुझाव दिया कि उसे महान व्यक्तियों के जीवन पर आधारित पुस्तकों का संग्रह उपलब्ध कराना चाहिए।


    इस अवसर पर उत्तर दिल्ली नगर निगम के मेयर श्री अवतार सिंह, दिल्ली लाइब्रेरी बोर्ड के चेयरमैन श्री रामशरण गौर तथा दिल्ली पब्लिक लाइब्रेरी के महानिदेशक डॉ. लोकेश शर्मा भी उपस्थित थे।


    दिल्ली लाइब्रेरी बोर्ड के चेयरमैन डॉ. रामशरण गौर ने डीपीएल के कार्यक्रमों की संक्षिप्त जानकारी दी। उन्होंने कहा कि संस्कृति मंत्री के नेतृत्व में लोगों के बीच भारतीय संस्कृति के प्रचार-प्रसार के लिए कई कदम उठाए गए है।


    कार्यक्रम की समाप्ति दिल्ली पब्लिक लाइब्रेरी के महानिदेशक डॉ. लोकेश शर्मा के धन्यवाद ज्ञापन के साथ हुई।


    ***


    आर.के.मीणा/आरएनएम/एएम/जेके/डीके – 2252


    

    
    (Release ID: 1580953) Visitor Counter : 124
    
    
      Read this release in: English , Urdu