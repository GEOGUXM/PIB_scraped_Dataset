      गृह मंत्रालय

      तीन तलाक़ विधेयक 2019 संसद में पारित
      
      केंद्रीय मंत्री श्री अमित शाह ने कहा मुस्लिम बहनों को तीन तलाक के अभिशाप से मिली मुक्ति
      
      केंद्रीय गृह मंत्री ने कहा आज एतिहासिक दिन है, मुस्लिम महिलाओं के जीवन में आशा और सम्मान के एक नए युग का प्रारंभ
      
      मोदी सरकार महिला सशक्तीकरण और महिला अधिकारों की रक्षा के लिए समर्पित है – श्री अमित शाह

      Posted On: 30 JUL 2019 8:47PM by PIB Delhi

    श्री अमित शाह ने कहा कि तीन तलाक़ विधेयक 2019 पारित होने से मुस्लिम महिलाओं के लिए असीम संभावनाओं के द्वार खुलेंगे जिससे वे न्यू इंडिया के निर्माण में प्रभावी भूमिका अदा कर सकेंगी। उनका कहना था कि यह विधेयक मुस्लिम महिलाओं की गरिमा को सुनिश्चित करने और उसे अक्षुण्‍ण रखने के लिए उठाया गया एक ऐतिहासिक कदम है।


    श्री शाह ने कहा कि श्री नरेंद्र मोदी की सरकार महिला सशक्तीकरण और महिला अधिकारों की रक्षा के लिए समर्पित है और तीन तलाक़ पर बैन इसी दिशा में उठाया गया एक महत्वपूर्ण कदम है। उन्‍होंने आगे कहा कि यह बिल मुस्लिम महिलाओं के जीवन में आशा और सम्मान का एक नया युग लाएगा। श्री अमित शाह ने ट्रिपल तलाक बिल के पारित होने पर देश भर की मुस्लिम बहनों को तीन तलाक के अभिशाप से छुटकारा मिलने पर बधाई दी तथा संसद में बिल के समर्थन पर सभी सदस्‍यों का आभार जताया।


    श्री शाह ने यह भी कहा कि भारतीय लोकतंत्र के लिए आज का दिन अत्यंत महत्वपूर्ण है। आज के इस ऐतिहासिक निर्णय से मोदी सरकार ने देश की मुस्लिम महिलाओं के लिए अभिशाप बने तीन तलाक से उन्हें मुक्ति देकर समाज में सम्मान से जीने का अधिकार दिया है।


    ******


    डॉ वी जी/डॉ डी डी/वी एम/ एच एस

    
    
    (Release ID: 1580794) Visitor Counter : 479
    
    
      Read this release in: English , Urdu , Marathi , Bengali , Gujarati