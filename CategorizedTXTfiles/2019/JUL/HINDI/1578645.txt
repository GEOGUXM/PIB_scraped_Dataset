      वाणिज्‍य एवं उद्योग मंत्रालय

      भारत और यूएसटीआर के बीच नई दिल्ली में बैठक का आयोजन
      Posted On: 12 JUL 2019 8:44PM by PIB Delhi


    अमेरिका के सहायक व्यापार प्रतिनिधि (एयूएसटीआर) क्रिस्टोफर विल्सन के नेतृत्व में एक प्रतिनिधिमंडल ने 11-12 जुलाई 2019 को द्विपक्षीय व्यापार और आर्थिक गतिविधियों को बढ़ाने के लिए भारत का दौरा किया। इस प्रतिनिधिमंडल ने 12 जुलाई 2019 को वाणिज्य विभाग के अपर सचिव संजय चड्ढा के नेतृत्व में भारतीय प्रतिनिधिमंडल के साथ द्विपक्षीय वार्ता की, जिसमें भारत सरकार के मंत्रालयों के वरिष्ठ अधिकारी भी शामिल हुए।


    यह बैठक 28 जून 2019 को जापान के ओसाका में अपनी बैठक के दौरान प्रधानमंत्री नरेन्द्र मोदी और अमेरिकी राष्ट्रपति डोनाल्ड ट्रम्प द्वारा दिए गए अधिदेश के अनुरूप थी, इसका उद्देश्य द्विपक्षीय व्यापार और वाणिज्यिक संबंधों को एक नई गति प्रदान करना है।


    दोनों देशों ने द्विपक्षीय व्यापार और वाणिज्यिक संबंधों के व्यापक संदर्भों पर चर्चा की तथा आर्थिक संबंधों को आगे बढ़ाने और आपसी व्यापार संबंधी चिंताओं को दूर कर लाभकारी परिणामों के लिए चर्चा जारी रखने पर सहमति व्यक्त की।


    अमेरिका के सहायक व्यापार प्रतिनिधि (एयूएसटीआर) ने यात्रा के दौरान वाणिज्य सचिव और वाणिज्य एवं उद्योग मंत्री से भी मुलाकात की।


    ***


    आर.के.मीणा/आरएनएम/एएम/एसके- 2015

    
    
    (Release ID: 1578645) Visitor Counter : 112
    
    
      Read this release in: English