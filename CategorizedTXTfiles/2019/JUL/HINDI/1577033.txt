      वित्‍त मंत्रालय

      आर्थिक समीक्षा में भारत को वर्ष 2024-25 तक 5 ट्रिलियन अमेरिकी डॉलर की अर्थव्‍यवस्‍था बनाने के लिए विकास दर निरंतर 8 प्रतिशत रखने की बात कही गई
      
      आर्थिक समीक्षा में कहा गया ‘पिछले 5 वर्ष के दौरान भारत की अर्थव्‍यवस्‍था का प्रदर्शन अच्‍छा रहा’
      
      समीक्षा की विषय वस्‍तु ‘निरंतर आर्थिक विकास के उद्देश्‍य से एक उत्‍कृष्‍ट दौर में प्रवेश की अलग शुरूआत’
      
      उत्‍कृष्‍ट दौर, बचत, निवेश और निर्यात का होगा, जो जनसांख्यिकी संबंधी योजना के अनुकूल होगा
      
      
      Posted On: 04 JUL 2019 12:17PM by PIB Delhi


    केन्‍द्रीय वित्‍त एवं कॉरपोरेट कार्य मंत्री श्रीमती निर्मला सीतारमन द्वारा आज संसद में पेश आर्थिक समीक्षा में आर्थिक विकास के लिए अच्‍छी संभावनाओं की भविष्‍यवाणी की गई है। समीक्षा में कहा गया है कि वर्ष 2024-25 तक भारत को 5 ट्रिलियन अमेरिकी डॉलर की अर्थव्‍यवस्‍था बनाने के प्रधानमंत्री द्वारा रखे गए लक्ष्‍य को हासिल करने के लिए समीक्षा की विषय वस्‍तु ‘ एक उत्कृष्ट दौर में प्रवेश की अलग शुरूआत ’ है। इसमें कहा गया है कि इसके लिए ‘ भारत को अपनी वास्‍तविक विकास दर को 8 प्रतिशत पर बनाए रखने की आवश्‍यकता है। ’


    समीक्षा में कहा गया है कि भारत के लिए विकास के मॉडल की वकालत करके वह खुद को परम्‍परागत सोच से अलग करती है , जहां अर्थव्‍यवस्‍था को एक उत्‍कृष्‍ट अथवा एक निंदनीय दौर में देखा गया , और कभी भी संतुलन में नहीं देखा गया।’


    समीक्षा में कहा गया है कि वह ‘निवेश, खासतौर से निजी निवेश को एक प्रमुख चालक के रूप में देखती है, जो मांग, क्षमता का सृजन करने के साथ, श्रम उत्‍पादकता बढ़ाती है, नई प्रौद्योगिकी की शुरुआत करती है और रोजगार सृजन करती है।’ समीक्षा में सुझाव दिया गया है कि ‘निर्यात को विकास के मॉडल का एक अभिन्‍न अंग होना चाहिए, क्‍योंकि अंतिम मांग के चालक के रूप में अधिक बचत, घरेलू खपत में बाधा डालती है।’


    समीक्षा में सुझाव दिया गया है कि मांग , नौकरियों, निर्यात की विभिन्‍न आर्थिक चुनौतियों से निपटने के लिए इन्‍हें अलग समस्‍याओं के रूप में नहीं, बल्कि समानता के रूप में देखा जाना चाहिए। समीक्षा में कहा गया है कि ये वृहद आर्थिक तत्‍व महत्‍वपूर्ण समानताओं को दर्शाते हैं और ‘अर्थव्‍यवस्‍था को एक उत्‍कृष्‍ट दौर’ में बदलने के लिए उत्‍प्रेरक के रूप में उसका हिस्‍सा बन सकते हैं। समीक्षा में ‘आंकड़ों को जनहित, कानूनी सुधारों पर जोर देने, नीतिगत संगतता और व्‍यावहारिक अर्थव्‍यवस्‍था के सिद्धांतों का इस्‍तेमाल करते हुए व्‍यावहारिक बदलाव को प्रोत्‍साहन देने के रूप में प्रस्‍तुत किया गया है।’


    आर्थिक समीक्षा में कहा गया है कि प्रमुख घटकों में ‘उन नीतियों पर ध्‍यान केन्दित किया जाए, जिनसे एमएसएमई विकसित हो, ता‍कि अधिक नौकरियां सृजित हो सकें तथा इसे अधिक उपयोगी बनाया जा सके, पूंजी की लागत को कम किया जा सके और वित्‍तीय बाजार में निवेश के जोखिम और उससे संभावित मुनाफे के बीच संबंध को युक्ति संगत बनाया जा सके।’


     1. उपलब्धियां :


    आर्थिक समीक्षा में यह बताया गया है कि पिछले पांच वर्षों के दौरान भारतीय अर्थव्‍यवस्‍था का प्रदर्शन उल्लेखनीय रहा है और सरकार ने विकास एवं वृहद अर्थव्‍यवस्‍था में अंतर्निहित स्थिरता के लाभों को समाज के निचले तबकों तक पहुंचाना सुनिश्चित किया है।


    आर्थिक समीक्षा में यह बात रेखांकित की गई है कि जहां एक ओर वर्ष 2014 एवं वर्ष 2018 में विश्‍व स्‍तर पर उत्‍पादन में 3.6 प्रतिशत की वृद्धि दर्ज की गई , वहीं दूसरी ओर भारत ने चीन से भी ज्‍यादा आर्थिक विकास दर को बरकरार रखते हुए छठी सबसे बड़ी अर्थव्‍यवस्‍था बनने की दिशा में महत्‍वपूर्ण कदम उठाए। समीक्षा में बताया गया है , ‘इन पांच वर्षों में औसत महंगाई दर इससे पहले के पांच वर्षों की महंगाई दर की तुलना में कम रही और इस आधार पर यह देश की आजादी के बाद के इतिहास में न्‍यूनतम महंगाई दर के बराबर रही। चालू खाता घाटा (सीएडी) संतोषजनक स्‍तर पर बना रहा और विदेशी मुद्रा भंडार अब तक के सर्वाधिक उच्‍चतम स्‍तर पर पहुंच गया।’


    आर्थिक समीक्षा में यह जानकारी दी गई है कि यह नई संस्‍थागत रूपरेखा से ही संभव हो पाया है जिसके तहत फरवरी , 2015 में ‘मौद्रिक नीति समिति (एमपीसी)’ का गठन किया गया और जिसे महंगाई दर को दो प्रतिशत की घट-बढ़ के साथ चार प्रतिशत के स्‍तर पर बनाए रखने का लक्ष्‍य दिया गया। आर्थिक समीक्षा में बताया गया है, ‘इस आशय की व्‍यवस्‍था सकल राजकोषीय घाटे (जीएफडी) के मामले में भी लागू की गई। राजकोषीय जवाबदेही और बजट प्रबंधन (एफआरबीएम) अधिनियम 2003, जिसके तहत 3 प्रतिशत के सकल राजकोषीय घाटे एवं जीडीपी के अनुपात के लक्ष्‍य के लिए विशिष्‍ट दिशा निर्धारित की जाती है, को वर्ष 2016 से नई ऊर्जा प्राप्‍त हुई और यह अनुपात वर्ष 2013-14 के 4.5 प्रतिशत से घटकर वर्ष 2018-19 में 3.4 प्रतिशत के स्‍तर पर आ गया। आर्थिक समीक्षा में बताया गया है कि इसी तरह अन्‍य वृहद आर्थिक संकेतकों में भी सुधार देखा गया है।


    लाभार्थियों पर फोकस और लक्षित डिलीवरी


    आर्थिक समीक्षा में जानकारी दी गई है , ‘आधार अधिनियम, 2016 ने विकास के लाभों को सामाजिक-आर्थिक दृष्टि से सबसे निचले तबके तक पहुंचाने का मार्ग प्रशस्‍त कर दिया है।’ आर्थिक समीक्षा में बताया गया है कि प्रधानमंत्री जन धन योजना (पीएमजेडीवाई) और जन धन, आधार, मोबाइल (जैम) की तीन सुविधाओं ने विभिन्‍न योजनाओं जैसे कि महात्‍मा गांधी राष्‍ट्रीय ग्रामीण रोजगार गारंटी योजना (मनरेगा) राष्‍ट्रीय सामाजिक सहायता कार्यक्रम (एनएसएपी), प्रधानमंत्री आवास योजना-ग्रामीण (पीएमएवाई-जी), प्रधानमंत्री उज्‍ज्वला योजना (पीएमयूवाई) इत्‍यादि के तहत 7.3 लाख करोड़ रुपये से भी अधिक राशि का प्रत्‍यक्ष लाभ हस्‍तांतरण (डीबीटी) सुनिश्चित किया। वर्तमान में 55 केन्‍द्रीय मंत्रालय 370 नकद-आधारित योजनाओं के जरिए विभिन्‍न लाभों को डीबीटी व्‍यवस्‍था के तहत हस्‍तांतरित कर रहे हैं।


    बुनियादी ढांचागत सुविधाएं


    आर्थिक समीक्षा में बताया गया है कि वर्ष 2014 से लेकर वर्ष 2019 तक की अवधि के दौरान बुनियादी ढांचागत सुविधाओं का सृजन बड़ी तेजी से हुआ है। भारत में बिजली आखिरकार अप्रैल , 2018 में हर घर में पहुंच गई। राष्‍ट्रीय राजमार्गों के निर्माण ने तेज रफ्तार पकड़ी और 1,32,000 किलोमीटर लंबे मौजूदा राजमार्गों के 20 प्रतिशत से भी अधिक का निर्माण पिछले चार वर्षों में किया गया। टियर 3 और टियर 4 शहरों में हवाई कनेक्टिविटी सु‍निश्चित करने की योजना वर्ष 2017 में शुरू की गई।


    संघवाद


    राजकोषीय संघवाद को उस समय काफी मजबूती प्राप्‍त हुई जब 14वें वित्त आयोग ने केन्‍द्रीय करों की बंटवारा योग्‍य धनराशि में राज्‍यों की हिस्‍सेदारी 32 प्रतिशत से बढ़ाकर 42 प्रतिशत कर दी। जुलाई 2017 में जीएसटी को लागू करने के साथ-साथ जीएसटी परिषद के अनुभव कई अन्‍य क्षेत्रों जैसे कि श्रम एवं भूमि नियमन में भी सहकारी संघवाद को लागू करने के लिए आवश्‍यक प्रेरणा प्रदान करते हैं।


    कंपनियों का अपने कारोबार से बाहर निकलना


    दिवाला एवं दिवालियापन संहिता (आईबीसी) वर्ष 2017 में लागू की गई और बड़ी संख्‍या में गैर-निष्‍पादित परिसंपत्तियों अथवा फंसे कर्जों को इसके दायरे में लाया गया। समाधान अथवा परिसमापन के जरिए कर्जदाताओं ने बड़ी राशि वसूली जिससे देश में कारोबार करने की समूची संस्‍कृति बेहतर हो गई।

     1. विकास और रोजगारों के लिए ब्‍लू प्रिंट- अगले पांच वर्ष

    आर्थिक समीक्षा में बताया गया है , ‘भारत ने विश्‍व की तीसरी सबसे बड़ी अर्थव्‍यवस्‍था बनने के लिए वर्ष 2024-25 तक 5 लाख करोड़ (ट्रिलियन) डॉलर की अर्थव्‍यवस्‍था के रूप में विकसित होने का लक्ष्‍य रखा है।’


    आर्थिक समीक्षा में कहा गया है ‘भारत विकास मॉडल को रेखांकित करते हुए पारंपरिक सोच से परे हट रहा है जिसमें अर्थव्‍यवस्‍था को निरंतर असंतुलन की स्थिति में देखा जाता है – अच्‍छा चक्र या बुरा चक्र।’ आर्थिक समीक्षा में बताया गया है, ‘जब अर्थव्‍यवस्‍था अच्‍छे चक्र या दौर से गुजरती है तो निवेश, उत्‍पादकता में वृद्धि, रोजगार सृजन, मांग और निर्यात एक-दूसरे के लिए लाभप्रद साबित होते हैं और अर्थव्‍यवस्‍था को तेज गति से विकसित होने के लिए स्‍व–प्रेरित माहौल उत्‍पन्‍न कर देते हैं।’ आर्थिक समीक्षा में चीन, थाइलैंड, इंडोनेशिया और दक्षिण कोरिया में विकास की गाथाओं की चर्चा की गई है, ताकि इन देशों के सकल घरेलू उत्‍पाद (जीडीपी) में योगदान देने वाले सकल पूंजी निर्माण – बचत और निवेश के मुद्दों पर प्रकाश डाला जा सके।


    रोजगार


    आर्थिक समीक्षा में चीन के अनुभव को उद्धृत करते हुए कहा गया है , ‘जब पूर्ण मूल्‍य श्रृंखला के अंतर्गत गंभीरता से गौर किया गया तो पता चला कि पूंजीगत निवेश से रोजगार सृजन को बढ़ावा मिलता है क्‍योंकि पूंजीगत सामान के उत्‍पादन और अनुसंधान एवं विकास के साथ-साथ आपूर्ति श्रृंखलाएं (सप्‍लाई चेन) भी रोजगार सृजित करती हैं।


    निर्यात


    आर्थिक समीक्षा में देश के आर्थिक विकास के लिए निर्यात की अहमियत पर बल देते हुए यह बात रेखांकित की गई है कि वैश्विक निर्यात में भारत की हिस्‍सेदारी अपेक्षाकृत कम है , अत: भारत को अपनी बाजार हिस्‍सेदारी पर फोकस करना चाहिए। डॉ. सुरजीत भल्‍ला की अध्‍यक्षता वाले उच्‍चस्‍तरीय सलाहकार समूह ने जून, 2019 में इस विषय पर अपनी रिपोर्ट पेश की कि भारत अपना निर्यात किसी तरह से बढ़ा सकता है और जहां कहीं भी संभव हो, समुचित उपाय पर अमल करने की जरूरत है।’


    अर्थव्‍यवस्‍थाओं में संतुलन और असंतुलन


    आर्थिक समीक्षा में बताया गया है , ‘मुख्‍यत: संतुलन रूपरेखा का उपयोग करने वाली पंचवर्षीय योजनाएं बनाने का पूर्ववर्ती प्रयास विफल हो गया क्‍योंकि इनमें एक ऐसी दुनिया के लिए लंबे-चौड़े उपाय बताये जाते थे जिसके बारे में अनुमान लगाना अत्‍यंत मुश्किल था। अंत: असंतुलन से भरे इस अनिश्चित दुनिया में इसी ढंग से आगे बढ़ने के लिए ये तीन अवयव अत्‍यंत आवश्‍यक हैं- (i) एक स्‍पष्‍ट विजन, (ii) विजन को साकार करने के लिए एक सामान्‍य रणनीति और (iii) अप्रत्‍याशित स्थितियों से निपटने के तौर-तरीकों में निरंतर बदलाव सुनिश्चित करने के लिए लचीलापन एवं इच्‍छा शक्ति।


    आर्थिक समीक्षा में यह सुझाव दिया गया है कि वर्ष 2024-25 तक 5 ट्रिलियन डॉलर की अर्थव्‍यवस्‍था बनने के सपने को साकार करने के तौर-तरीकों के तहत यह आवश्‍यक है कि हम कल्‍याणकारी कार्यक्रमों की उत्‍पादकता एवं प्रभावशीलता बढ़ाने के लिए व्‍यवहारगत अर्थशास्‍त्र जैसे साधनों का उपयोग करने के साथ-साथ अन्‍य नई अवधारणाओं पर अमल करके एकीकृत ढंग से अर्थव्‍यवस्‍था के विभिन्‍न अवयवों को एक साथ आदर्श रूप प्रदान करें।


    तदनुसार , आर्थिक समीक्षा में बताया गया है कि 5 ट्रिलियन डॉलर की अर्थव्‍यवस्‍था बनने के सपने को साकार करने के लिए इसके विभिन्‍न अध्‍यायों में डेटा आधारित साक्ष्‍य के जरिए व्‍यवहारगत अर्थशास्‍त्र के पहलुओं के साथ-साथ नीतियों में निरंतर बदलाव के मुद्दे के बारे में भी बताया गया है।


    विकास के साथ-साथ रोजगारों में वृद्धि करने के लक्ष्‍यों को प्राप्त करने के लिए अगले पांच वर्षों के ब्‍लू प्रिंट के एक हिस्‍से के रूप में आर्थिक समीक्षा में यह सुझाव दिया गया है , ‘भारतीय सुधारक जो सर्वोत्तम उपाय कर सकते हैं वह है कानूनी प्रणाली को मजबूत करना।’


    III प्रमुख कारक , सुधार और भारतीय अर्थव्‍यवस्‍था के लिए जोखिम


    आबादी की भूमिका


    आर्थिक समीक्षा में बताया गया है कि उसके एक अध्‍याय में आबादी की भूमिका के बारे में विस्‍तार से बताया गया है क्‍योंकि आबादी के मामले में प्राप्‍त बढ़त का वर्ष 1960 और वर्ष 1990 के बीच की अवधि के दौरान पूरे एशिया में आर्थिक विकास पर उल्‍लेखनीय सकारात्‍मक असर पड़ा था। रिपोर्ट में ग्राफ के जरिए इस तथ्‍य पर प्रकाश डाला गया है कि कामकाजी लोगों की आबादी (20-59 वर्ष) , जिसका अनुपात वर्ष 2011 में कुल आबादी में 50.5 प्रतिशत था, बढ़कर वर्ष 2041 में लगभग 60 प्रतिशत हो जाएगी। प्रजनन दर में कमी की बदौलत कामकाजी लोगों की आबादी के अनुपात में वृद्धि होने से प्रति व्‍यक्ति आय बढ़ जाती है क्‍योंकि प्रति व्‍यक्ति उत्‍पादन तो यथावत ही रहता है, लेकिन आश्रित युवाओं की संख्‍या घट जाती है। अंतत:, आबादी के अनुपात में बदलाव होने से बचत भी बढ़ जाती है क्‍योंकि अधिकांश बचत 40 वर्ष से 65 वर्ष की आयु के लोगों द्वारा ही की जाती है। इसका कारण यह है कि लोग सेवानिवृत्ति‍ के लिए बचत करना शुरू कर देते हैं।


    आर्थिक समीक्षा में बताया गया है , ‘उसके विश्‍लेषण से पता चलता है कि बचत बढ़ाने में आबादी के स्‍वरूप के साथ-साथ आय में वृद्धि उल्‍लेखनीय भूमिका निभाती है। अत: घरेलू ब्‍याज दरों को उच्‍च स्‍तर पर बनाए रखने से बचत की प्रवृत्ति को संभवत: बढ़ावा नहीं मिल पाएगा। अत: वास्‍तविक दर का सकारात्‍मक होना अत्‍यंत जरूरी है। इसके साथ ही वास्‍तविक ब्‍याज दरों में कमी से निवेश को बढ़ावा मिल सकता है जिससे निवेश, विकास, निर्यात और रोजगारों का अच्‍छा चक्र या दौर शुरू हो सकता है।’


    एमएसएमई , उनके आकार, परिचालन अवधि, प्रोत्‍साहन और श्रम कानून


    आर्थिक समीक्षा में बताया गया है कि अनेक रोचक तथ्‍यों के बारे में पता चला है जो वर्ष 2016-17 के उद्योगों के वार्षिक सर्वेक्षण से प्राप्‍त कंपनी स्‍तर के आंकड़ों का उपयोग करते हुए किए गए विश्‍लेषण पर आधारित है। आर्थिक समीक्षा में कहा गया है कि ऐसी कंपनियां जो समय के साथ बड़ी कंपनियां (जिनमें 100 या उससे अधिक कामगार कार्यरत हों और जो 10 साल से अधिक पुरानी न हों) बनने में समर्थ हैं , वे अर्थव्‍यवस्‍था में रोजगार और उत्‍पादकता में सर्वाधिक योगदान करती हैं।


    आर्थिक समीक्षा में इस बात पर प्रकाश डाला गया है कि प्रतिबंधात्‍मक श्रम नियमन , जो छोटी कंपनियों को इस तरह के नियमन से मुक्‍त करती हैं, के साथ-साथ एमएसएमई को लाभान्वित करने वाले अन्‍य व्‍यापक प्रोत्‍साहनों ने भारतीय आर्थिक परिदृश्‍य में कई कंपनियों को आगे भी छोटी कंपनियां ही बने रहने के लिए संबंधित प्रोत्‍साहन देने में महत्‍वपूर्ण भूमिका निभाई है। इसे ध्‍यान में रखते हुए आर्थिक स‍मीक्षा में 10 साल से कम परिचालन अवधि वाली कंपनियों को प्रोत्‍साहन देने पर फोकस करने की सिफारिश की गई है और इसके साथ ही एमएसएमई को दिए जाने वाले प्रोत्‍साहनों के मौजूदा स्‍वरूप से इन्‍हें समुचित तौर पर मुक्‍त रखने को कहा गया है।


    राजस्‍थान में श्रम कानून में किए गए बदलावों को उद्धृत करते हुए आर्थिक समीक्षा में कहा गया है कि प्रतिबंधात्‍मक श्रम कानूनों में सुधार करने से रोजगार सृजन के साथ-साथ राज्‍यों में पूंजी संचय को भी बढ़ावा मिल सकता है। आर्थिक समीक्षा में कहा गया है , ‘श्रम कानून में परिवर्तन इसलिए भी आवश्‍यक है क्‍योंकि इसकी बदौलत निवेश बढ़ सकता है।’


    वित्तीय क्षेत्र की भूमिका


    आर्थिक समीक्षा में कहा गया है , ‘निवेश की अगुवाई वाले विकास मॉडल से वित्तीय प्रणाली यानी बैंकों और पूंजी बाजारों दोनों का ही त्‍वरित विस्‍तारीकरण होता है।’ लेकिन इसके साथ ही आर्थिक समीक्षा में बताया गया है, ‘वर्ष 2006 से लेकर वर्ष 2012 तक की अवधि के दौरान ऋणों में तेजी से वृद्धि होने से जुड़ा हमारा अपना अनुभव उस जोखिम को दर्शाता है जिसके तहत ऋणों की मात्रा बढ़ने पर कर्ज की गुणवत्ता तेजी से घट गई। इस संदर्भ में बैंकों को फंसे कर्जों से मुक्‍त करने और दिवालियापन प्रक्रिया स्‍थापित करने के लिए हाल ही में किए गए प्रयासों को ऐसे मूल्‍यवान उपाय के रूप में देखा जाना चाहिए जिसे निश्चित तौर पर पूरा किया जाना चाहिए। हो सकता है कि यह कष्‍टदायक प्रतीत हुआ हो, लेकिन बैंकिंग सेक्‍टर को फंसे कर्जों से मुक्‍त किया जाना और आईबीसी रूपरेखा ऐसी महत्‍वपूर्ण बुनियाद हैं जो निवेश की अगुवाई वाले विकास मॉडल पर अमल करने के परिणामस्‍वरूप अब लाभ देना शुरू कर देंगी।


    अर्थव्‍यवस्‍था में जोखिम रिटर्न


    आर्थिक समीक्षा में बताया गया है , ‘ आर्थिक विकास के उद्देश्‍य से निवेश की अगुवाई वाले मॉडल की सफलता के लिए भारत में निवेशकों के समक्ष मौजूद जोखिमों को सुव्‍यवस्थित ढंग से कम करना अत्‍यंत आवश्‍यक है। ’ आर्थिक समीक्षा में यह बात रेखांकित की गई है कि भारत को अब स्‍टार्ट-अप परिदृश्‍य में दुनिया में तीसरी रैंकिंग दी गई है और इसके साथ ही निजी निवेश के उद्देश्‍य से इस तरह के परिदृश्‍य के लिए अनुकूल परिस्थितियों को बरकरार रखना अत्‍यंत जरूरी है, ताकि निवेश, मांग, निर्यात, विकास और रोजगारों का अच्‍छा चक्र या दौर संभव हो सके।


    *****


    आरकेमीणा/आरएनएम / एएम/जेके/केपी/आरके/एमएस/आरआरएस/एजी/आईपीएस/डीए/वाईबी/जीआरएस/डीके/वीके/एमएस/एम/- 12


    

    
    (Release ID: 1577033) Visitor Counter : 464
    
    
    
    
    

1.