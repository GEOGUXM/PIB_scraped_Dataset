      कृषि एवं किसान कल्‍याण मंत्रालय

      श्री नरेन्‍द्र सिंह तोमर ने अर्जेटीना के कृषि-उद्योग राज्‍य सचिव डॉ. लुईस मिगोयल एचवीहेरे से मुलाकात की
      Posted On: 18 JUL 2019 6:32PM by PIB Delhi


    केंद्रीय कृषि और किसान कल्‍याण मंत्री श्री नरेन्‍द्र सिंह तोमर ने आज नई दिल्‍ली में अर्जेटीना गणराज्‍य के कृषि-उद्योग राज्‍य सचिव डॉ. लुईस मिगोयल एचवीहेरे से मुलाकात की। फरवरी, 2019 में दोनों देशों के लिए एक कार्ययोजना तैयार की गई थी। बैठक में पशु और पौधे के स्‍वास्‍थ्‍य पर गठित कार्य उपसमूह पर वि‍चार-विमर्श किया गया। कार्य उपसमूह से आपसी व्‍यापार को मजबूत करने में मदद मिलेगी। चिन्हित क्षेत्रों में आपसी सहयोग को बढ़ाने के लिए समूह महत्‍वपूर्ण भूमिका अदा करेगा।


    भारत से अर्जे‍टीना को निर्यात होने वाले ग्‍वार और मोटे अनाज तथा अर्जेटीना से भारत को आयात होने वाली नींबू व चिया बीज को स्‍वच्‍छता और पादप स्‍वच्‍छता मंजूरी मिलने पर श्री तोमर ने प्रसन्‍नता व्‍यक्‍त की। उन्‍होंने कहा कि दोनों देशों को कृषि उत्‍पादों के लिए बाजार तक पहुंच बनाने हेतु निरंतर प्रयास करना चाहिए।


    श्री तोमर ने कहा कि उत्‍पादन बढ़ाने , फसल कटाई में होने वाले नुकसान को कम करने तथा जलवायु के अनुकूल प्रजातियों को विकसित करने के लिए प्रौद्योगिकी के आदान-प्रदान हेतु द्विपक्षीय सहयोग को बेहतर बनाया जाना चाहिए। श्री तोमर ने अर्जेटीना के बेहतर कृषि अभ्‍यासों , भंडारण तकनीक और प्रसंस्‍करण में परस्‍पर सहयोग का सुझाव दिया।


    ***


    आर.के.मीणा/आरएनएम/एएम/जेके/एनआर-2080

    
    
    (Release ID: 1579422) Visitor Counter : 241
    
    
      Read this release in: English , Urdu , Punjabi