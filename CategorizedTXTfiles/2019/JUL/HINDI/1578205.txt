      फाइनेंस कमीशन

      15वें वित्त आयोग के अध्‍यक्ष और सदस्‍यों ने मध्‍य प्रदेश के पंचायती राज संस्‍थानों के प्रतिनिधियों के साथ बैठक की
      Posted On: 03 JUL 2019 4:38PM by PIB Delhi


    15वें वित्त आयोग के अध्‍यक्ष श्री एन. के. सिंह और इसके सदस्‍यों तथा वरिष्‍ठ अधिकारियों ने आज मध्‍य प्रदेश के पंचायती राज संस्‍थानों (पीआरआई) के प्रतिनिधियों के साथ बैठक की।


    वित्त आयोग को यह जानकारी दी गई कि संविधान की 11वीं अनुसूची में परिकल्पित पीआरआई के सभी 29 कार्य मध्‍य प्रदेश में पीआरआई को सौंप दिए गए हैं और तीसरे राज्‍य वित्त आयोग की सिफारिशों के अनुसार राज्‍य वर्तमान में धनराशि जारी करता रहा है।


    मध्‍य प्रदेश में कुल मिलाकर 23 , 177 पंचायती राज संस्‍थान (पीआरआई) हैं जिनमें से 52 जिला पंचायत , 313 जनपद पंचायत और 22812 ग्राम पंचायत हैं।


    तीसरे राज्‍य वित्त आयोग (एसएफसी) की प्रमुख सिफारिशें निम्‍नलिखित हैं:

     1. राज्‍य के शुद्ध करों का 4 प्रतिशत पीआरआई को हस्‍तांतरित कर दिया जाना चाहिए। इसे मध्‍य प्रदेश सरकार द्वारा स्‍वीकार कर लिया गया है और जनगणना 2011 की आबादी एवं न्‍यूनतम प्रति व्‍यक्ति हिस्‍सेदारी के अनुसार ग्राम पंचायतों को धनराशि वितरित की गई।
     2. ग्राम पंचायतों के स्‍तर पर परिसम्पत्तियों के रखरखाव के लिए 50 करोड़ रुपये का अनुदान दिया जाना चाहिए। इस अनुदान का आवंटन ग्राम पंचायतों की आबादी पर आधारित होगा। राज्‍य सरकार ने 50 करोड़ रुपये (एसएफसी की पंचाट अवधि के दौरान प्रत्‍येक वर्ष 10 करोड़ रुपये) का रखरखाव अनुदान देने का निर्णय लिया है।

    14वें वित्त आयोग ने वर्ष 2015 से लेकर वर्ष 2020 तक की अवधि के लिए बुनियादी अनुदान (कुल अनुदान का 6.77 प्रतिशत) के रूप में मध्‍य प्रदेश को 12200.72 करोड़ रुपये का हस्‍तांतरण और प्रदर्शन अनुदान (कुल अनुदान का 6.77 प्रतिशत) के रूप में 1355.64 करोड़ रुपये का हस्‍तांतरण करने की सिफारिश की थी।


    वित्त आयोग ने यह पाया है:

      * तीसरे राज्‍य वित्त आयोग (एसएफसी) की सिफारिशों के अनुसार राज्‍य वर्तमान में धनराशि जारी करता रहा है। चौथे राज्‍य वित्त आयोग की सिफारिशों को स्‍वीकार नहीं किया गया था , ज‍बकि पांचवें राज्‍य वित्त आयोग की रिपोर्ट को सौंपे जाने का अब भी इंतजार किया जा रहा है।
      * 15वें वित्त आयोग को यह निर्णय लेना होगा कि क्‍या वह राज्‍य में पीआरआई के तीन स्‍तरों में से केवल ग्राम पंचायतों के लिए ही अनुदान दिए जाने की सिफारिश करेगा। उल्‍लेखनीय है कि 14वें वित्त आयोग ने केवल ग्राम पंचायतों के लिए ही अनुदान देने की सिफारिश की थी।
      * वर्ष 2016-17 और वर्ष 2017-18 में पीआरआई के सभी तीनों स्‍तरों ने स्‍वयं का शून्‍य राजस्‍व सृजित किया था जिसमें स्‍वयं का कर राजस्‍व और गैर-कर राजस्‍व दोनों ही शामिल थे।

    22 पंचायती राज संस्‍थानों के प्रतिनि‍धि , जिनमें से 5 महिलाएं थीं , वित्त आयोग के साथ विचार-विमर्श के दौरान उपस्थित थे।


    वित्त आयोग ने पंचायती राज संस्‍थानों के प्रतिनिधियों द्वारा व्‍यक्‍त की गई सभी चिंताओं को नोट किया और केन्‍द्र सरकार के समक्ष पेश की जाने वाली अपनी सिफारिशों में इनका निराकरण करने का वादा किया।


    ****


    आर.के.मीणा / आरएनएम/एएम/आरआरएस/वीके-1981


    

    
    (Release ID: 1578205) Visitor Counter : 15
    
    
      Read this release in: English
    
    
    

*