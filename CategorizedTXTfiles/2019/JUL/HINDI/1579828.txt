      शिक्षा मंत्रालय

      सुमाड़ी गांव (श्रीनगर, गढ़वाल) में स्थापित होगा एन.आई.टी उत्तराखंड - श्री रमेश पोखरियाल 'निशंक'
      
      सितंबर माह के प्रथम सप्ताह में सुमाड़ी में होगा NIT उत्तराखंड के स्थाई परिसर का शिलान्यास - श्री रमेश पोखरियाल 'निशंक'
      
      Posted On: 22 JUL 2019 8:40PM by PIB Delhi


    केंद्रीय मानव संसाधन विकास मंत्री श्री रमेश पोखरियाल निशंक ने एनआईटी उत्तराखंड के स्थायी परिसर के संबंध में आज उत्तराखंड के उच्च शिक्षा मंत्री डॉ धन सिंह रावत एवं पौड़ी-गढ़वाल सांसद तीरथ सिंह रावत के साथ बैठक की। बैठक के बाद श्री निशंक ने स्पष्ट किया कि सुमाड़ी गांव ( श्रीनगर , गढ़वाल ) में ही राष्ट्रीय प्रौद्योगिकी संस्थान (NIT) स्थापित किया जाएगा।


    केंद्रीय मंत्री ने कहा कि 309 एकड़ में से 203 एकड़ को परिसर के निर्माण के लिए उपयुक्त पाया गया। उन्होंने कहा कि चिन्हित स्थान पर स्थाई परिसर का निर्माण किया जाएगा ।


    श्री निशंक ने बताया कि बैठक में सहमति बनी है कि आगामी सत्र श्रीनगर के अस्थाई परिसर में ही प्रारंभ किया जाएगा और एनआईटी जयपुर से बच्चों को लाने के लिए एक उच्च स्तरीय समिति बनाई जाएगी। उन्होंने आगे कहा कि अगले सत्र से प्रवेश की पूरी प्रक्रिया श्रीनगर में होगी ।


    श्री निशंक ने इस बात को दोहराया कि सुमाड़ी , उत्तराखंड में युद्ध स्तर से कार्य करवा कर एनआईटी का स्थायी परिसर बनाया जाएगा ।


    केंद्रीय मंत्री ने आशा जताई कि उत्तराखंड में एनआईटी का मामला सुलझने से स्थानीय लोगों को बड़ी राहत मिलेगी तथा विद्यार्थियों को स्वयं अपने कैंपस में पढ़ने का अवसर मिलेगा।


    मंत्री जी ने बताया कि सितंबर माह के प्रथम सप्ताह में सुमाड़ी में NIT उत्तराखंड के स्थाई परिसर के शिलान्यास करने का निर्णय लिया गया है ।


    *****


    नाभ/अकुजै/आक


    

    
    (Release ID: 1579828) Visitor Counter : 303