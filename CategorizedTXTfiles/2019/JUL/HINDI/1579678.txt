      रक्षा मंत्रालय

      रक्षा मंत्री ने द्रास में कारगिल युद्ध स्मारक जाकर शहीदों को श्रद्धांजलि अर्पित की
      Posted On: 20 JUL 2019 3:01PM by PIB Delhi


    रक्षा मंत्री श्री राजनाथ सिंह आज जम्मू कश्मीर के द्रास स्थित कारगिल युद्ध स्मारक गए। रक्षा मंत्री की यात्रा की शुरुआत प्रतिष्ठित कारगिल युद्ध स्मारक पर ऑपरेशन विजय के बहादुर शहीदों को श्रद्धांजलि अर्पित करने के साथ हुई। इसके बाद इन शहीदों के सम्मान में एक मिनट का मौन रखा गया।


    रक्षा मंत्री ‘ वीर भूमि ’ और ‘ यादगार कुटिया ’ पर गए जो स्मारक परिसर में स्थित है। यात्रा के दौरान रक्षा मंत्री को द्रास, कारगिल और बटालिक क्षेत्रों में दुश्मन के नापाक इरादों को विफल कर देने वाले भारतीय सैनिकों की वीरतापूर्ण कार्रवाई सहित ऑपरेशन विजय की जानकारी दी गई।


    कारगिल विजय दिवस की 20वीं वर्षगांठ के अवसर पर श्री राजनाथ सिंह ने एक स्मृति लेन समर्पित की, जिसपर कुछ महत्वपूर्ण युद्धों के बारे में जानकारी दी गई है। यह लेन भारतीय सेना के उन बहादुर अधिकारियों, जूनियर कमिशंड अधिकारियों और जवानों के साहसपूर्ण कार्यों का संक्षेप में वर्णन करती है, जो भारतीय क्षेत्र को दुश्मन के घुसपैठियों से खाली कराने के लिए सभी प्रतिकूल परिस्थितियों से लड़े।


    बाद में जनरल ऑफिसर कमांडिंग लेफ्टिनेंट जनरल वाई.के.जोशी ने रक्षा मंत्री को 1999 में कारगिल युद्ध के दौरान हुई विभिन्न लड़ाईयों के बारे में लामोचन व्यू पॉइंट पर जानकारी दी। रक्षा मंत्री ने क्षेत्र में तैनात सैनिकों के साथ चाय का आनंद उठाया और उनके साथ बातचीत की। उन्होंने इन चुनौतीपूर्ण स्थितियों में सीमाओं की रक्षा करने के लिए सैनिकों के समर्पण की सराहना की।


    इस अवसर पर प्रधानमंत्री कार्यालय में परमाणु ऊर्जा और अंतरिक्ष विभाग राज्य मंत्री डॉ. जितेन्द्र सिंह, थल सेनाध्यक्ष जनरल बिपिन रावत और उतरी कमान के जीओसी लेफ्टिनेंट जनरल रणधीर सिंह भी मौजूद थे।


    ****


    आर.के.मीणा / आरएनएम/एएम/केपी / डीए – 2114

    
    
    (Release ID: 1579678) Visitor Counter : 86
    
    
      Read this release in: English , Urdu