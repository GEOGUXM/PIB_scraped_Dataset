      आवास एवं शहरी कार्य मंत्रालय

      जीएचटीसी-इंडिया के तहत लाइट हाउस प्रोजेक्ट के निर्माण के लिए बोली पूर्व बैठक आयोजित, व्यापक समर्थन मिला
      Posted On: 30 JUL 2019 5:12PM by PIB Delhi


    जीएचटीसी-इंडिया के तहत लाइट हाउस परियोजनाओं के निर्माण के लिए बोली पूर्व बैठक 29 जुलाई , 2019 को नई दिल्‍ली स्थित निर्माण भवन में आयोजित की गई। इसमें आवास एवं शहरी कार्य मंत्रालय, सीपीडब्‍ल्‍यूडी, बीएमटीपीसी, एचपीएल, एनबीसीसी और संबंधित राज्‍य सरकारों के अधिकारीगण उपस्थित थे, ताकि वे संभावित बोलीदाताओं के सवालों के जवाब दे सकें। 40 से भी अधिक एजेंसियों का प्रतिनिधित्‍व करने वाले 125 प्रतिभागियों ने बोली पूर्व बैठक में भाग लिया। बैठक के दौरान संभावित बोलीदाताओं द्वारा पूछे गए सभी सवालों के समुचित जवाब दिए गए। प्रत्‍येक सवाल का जवाब एक शुद्धि‍पत्र के जरिए दिया जाएगा और इसे ई-प्रोक्‍योरमेंट पोर्टल पर उपलब्‍ध कराया जाएगा।


    इस बारे में स्‍पष्‍टीकरण दिए गए कि प्रस्‍ताव के लिए अनुरोध (आरएफपी) का उद्देश्‍य ऐसी एजेंसियों का पहचान करना है जो छह स्‍थानों पर छह विशिष्‍ट अभिनव एवं वैकल्पिक प्रौद्योगिकियों का उपयोग कर कम से कम लागत और समय पर पूर्व निर्दिष्‍ट संख्‍या में मकानों की डिलीवरी दे सकें। बोली पूर्व बैठक के दौरान यह स्‍पष्‍ट किया गया कि संबंधित राज्‍य सरकारें सभी आवश्‍यक मंजूरियों के लिए जरूरी सहयोग प्रदान करेंगी।


    आवास एवं शहरी कार्य मंत्रालय में सचिव श्री दुर्गा शंकर मिश्रा ने बैठक की अध्‍यक्षता करते हुए कहा कि बोली पूर्व बैठक के दौरान जीएचटीसी–इंडिया से जुड़ा व्‍यापक उत्‍साह एवं अनुकूल माहौल स्‍पष्‍ट रूप से नजर आया। इसके साथ ही बैठक के दौरान इस पहल को लेकर विभिन्‍न हितधारकों का विश्‍वास स्‍पष्‍ट रूप से परिलक्षित हुआ। उन्‍होंने यह राय व्‍यक्‍त की कि इन लाइट हाउस प्रोजेक्‍टों (एलएचपी) की परिकल्‍पना समग्र रूप से भवन निर्माण क्षेत्र में अभिनव प्रौद्योगिकियों को अपनाने हेतु एक अनुकूल माहौल बनाने के लिए की जाती है। सचिव ने कहा कि बोली पूर्व बैठक में इसे जो व्‍यापक समर्थन मिला वह एलएचपी को साकार करने की दिशा में एक उत्‍साहवर्धक संकेत है।


    प्रतिभागी एजेंसियां www.eprocure.gov.in पर लॉग-इन करके आरएफपी को डाउनलोड कर सकती हैं। आरएफपी से जुड़ी व्‍यापक जानकारियां जीएचटीसी- इंडिया की वेबसाइट https://ghtc-india.gov.in/ पर प्राप्‍त की जा सकती हैं। बोली दाखिल करने की अंतिम तिथि 20 अगस्‍त, 2019 है।


    प्रधानमंत्री श्री नरेन्‍द्र मोदी ने ग्‍लोबल हाउसिंग टेक्‍नोलॉजी चैलेंज-इंडिया (जीएचटीसी-इंडिया) के अंतर्गत आयोजित कंस्‍ट्रक्‍शन टेक्‍नोलॉजी इंडिया (सीटीआई) 2019 एक्‍सपो-सह-सम्‍मेलन के उद्घाटन कार्यक्रम के दौरान 2019-20 को निर्माण प्रौद्योगिकी वर्ष घोषित किया। आवास एवं शहरी कार्य राज्‍य मंत्री (स्‍वतंत्र प्रभार) श्री हरदीप एस. पुरी द्वारा लांच किए गए जीएचटीसी-इंडिया का उद्देश्‍य किफायती मकानों के त्‍वरित निर्माण के लिए विश्‍व स्‍तर पर प्रशंसित वैकल्पिक एवं सही साबित निर्माण प्रौद्योगिकियों को प्राप्‍त करना है। इसके बाद आवास एवं शहरी कार्य मंत्रालय ने जीएचटीसी-इंडिया के तहत छह चयनित स्‍थानों पर लाइट हाउस प्रोजेक्‍टों (एलएचपी) के निर्माण हेतु आरएफपी (प्रस्‍ताव के लिए अनुरोध) को प्रकाशित किया है। इन एलएचपी का निर्माण इंदौर, राजकोट, चेन्‍नई, रांची, अगरतला और लखनऊ में किया जाएगा।


    प्रत्‍येक स्‍थान के लिए आरएफपी को 5 जुलाई, 2019 को www.eprocure.gov.in पर प्रकाशित किया गया था।


    ***


    आर.के.मीणा/आरएनएम/एएम/ आरआरएस /वीके-2231


    
    

    
    (Release ID: 1580777) Visitor Counter : 132
    
    
      Read this release in: English , Urdu