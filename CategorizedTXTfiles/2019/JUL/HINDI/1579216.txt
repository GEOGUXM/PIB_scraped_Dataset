      रक्षा मंत्रालय

      रक्षा मंत्री ने सर्वश्रेष्ठ कमान अस्पतालों को आर.एम. ट्रॉफी से सम्मानित किया
      Posted On: 16 JUL 2019 8:02PM by PIB Delhi


    रक्षा मंत्री श्री राजनाथ सिंह ने आज सशस्त्र बल चिकित्सा सेवा (एएफएमएस के) सर्वश्रेष्ठ दो कमान अस्पतालों को वर्ष 2018 के लिए रक्षा मंत्री (आर.एम.) ट्रॉफी से सम्मानित किया। कमान अस्पताल एयर फोर्स बैंगलुरु और कमान अस्पताल केन्द्रीय कमान लखनऊ को क्रमशः पहले और दूसरे सर्वश्रेष्ठ अस्पताल के लिए पुरस्कार दिया गया। दोनों अस्पतालों के कमांडेंट क्रमशः एयर वाइस मार्शल दीपक गौड़ तथा मेजर जनरल विवेक शर्मा ने पुरस्कार ग्रहण किए।


    दोनों अस्पतालों की सराहना करते हुए रक्षा मंत्री ने कहा कि एएफएमएस ने सैन्यकर्मियों को चिकित्सा सेवा और आधुनिक स्वास्थ्य देखभाल सुविधा उपलब्ध कराने में प्रशंसनीय कार्य किया है। रक्षा मंत्री ने कहा कि आचार्य चरक के समय से ही चिकित्सा सेवा को समाज में सम्मान की दृष्टि से देखा जाता है और कमान अस्पतालों को यह सेवा भाव बनाए रखना चाहिए।


    इस अवसर पर सशस्त्र बल चिकित्सा सेवा के महानिदेशक और सेना चिकित्सा कोर के कर्नल कमांडेंट, लेफ्टिनेंट जनरल विपिन पुरी ने कहा कि शांति के समय और युद्ध के समय की दोनों ही स्थितियों में एएफएमएस हर प्रकार की चुनौतियों के लिए तैयार रहता है। एएफएमएस आपदा राहत और मानवीय सहायता के लिए भी हमेशा तैयार रहता है।


    रक्षा मंत्री ट्रॉफी की शुरूआत 1989 में हुई थी। यह पुरस्कार उन कमान अस्पतालों को दिया जाता है जो स्वास्थ्य देखभाल सेवा में उत्कृष्ट योगदान देते है।


    पुरस्कार समारोह में रक्षा राज्य मंत्री श्री श्रीपद येसौ नाईक, सेना प्रमुख जनरल बिपिन रावत, नौसेना प्रमुख एडमिरल करमबीर सिंह, वायु सेना प्रमुख एयर चीफ मार्शल बीरेन्द्र सिंह धनोवा, रक्षा सचिव श्री संजय मित्रा तथा अन्य अधिकारी उपस्थित थे।


    ******


    आर . के . मीणा / आरएनएम / एएम / जेके / डीके – 2062


    

    
    (Release ID: 1579216) Visitor Counter : 49
    
    
      Read this release in: English , Urdu