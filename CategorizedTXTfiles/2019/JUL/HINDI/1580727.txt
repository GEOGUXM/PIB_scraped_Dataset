      राष्ट्रपति सचिवालय

      राष्ट्रपति श्री रामनाथ कोविंद बेनिन पहुंचे और बेनिन के राष्ट्रपति के साथ प्रतिनिधिमंडल स्तर की वार्ता का नेतृत्व किया
      
      भारत द्वारा बेनिन में विकासात्मक परियोजनाओं के लिए 100 मिलियन अमेरिकी डॉलर ऋण सीमा का प्रस्ताव
      
      दोनों देश आतंकवाद और समुद्री डकैती के खिलाफ लड़ने के लिए प्रतिबद्ध
      Posted On: 29 JUL 2019 6:55PM by PIB Delhi


      राष्ट्रपति श्री राम नाथ कोविंद तीन पश्चिमी अफ्रीकी देशों - बेनिन , गाम्बिया और गिनी की अपनी सरकारी यात्रा के पहले चरण में कल कोटोनोऊ, बेनिन पहुंचे। किसी भारतीय राष्ट्र अध्यक्ष की इन तीन देशों की यह पहली यात्रा है।


      आज राष्ट्रपति कोटोनोऊ में मरीना के राष्ट्रपति भवन पहुंचे, जहां बेनिन के राष्ट्रपति श्री पैट्रिस टालोन ने उनका औपचारिक स्वागत किया।


      राष्ट्रपति टालोन के साथ विचार-विमर्श के दौरान उन्होंने कहा कि भारत के किसी राष्ट्र प्रमुख की इस पहली यात्रा पर आकर उन्हें वास्तव में बहुत गर्व अनुभव हो रहा है। उन्होंने राष्ट्रपति टालोन को उनके शानदार स्वागत और आतिथ्य सत्कार के लिए धन्यवाद दिया।


      इसके बाद दोनों पक्षों के बीच हुई प्रतिनिधिमंडल स्तर की वार्ता का उऩ्होंने नेतृत्व किया। उन्होंने कहा कि भारत और बेनिन के बीच बहुत घनिष्ठ और मैत्रीपूर्ण संबंध हैं। भारत बेनिन के साथ आर्थिक भागीदारी मजबूत करने का इच्छुक है। भारत बेनिन के सबसे बड़े व्यापारिक भागीदार के रूप में उभरा है। दोनों देशों में 800 मिलियन अमेरिकी डॉलर से अधिक का दो-तरफा व्यापार हुआ है। बेनिन में लगभग 100 भारतीय या भारतीय स्वामित्व वाली कंपनियां काम कर रही हैं। विशेष रूप से, खनन में कारोबार शुरू करने के लिए अनेक भारतीय कंपनियां बेनिन के बाजार में प्रवेश की इच्छुक है। भारत व्यापार को बढ़ाने में बेनिन की मदद चाहता है।


      भारत बेनिन की प्रगति और विकास में सहायता करने के लिए प्रतिबद्ध है। बेनिन के 103 गांवों में जलापूर्ति योजनाओं के उन्नयन के लिए 42.6 मिलियन अमेरिकी डॉलर ऋण क्रेडिट सीमा लागू करने का काम प्रगति पर है। उन्होंने बेनिन में विकासात्मक परियोजनाओं के लिए 100 मिलियन अमेरिकी डॉलर की नई ऋण सीमा की घोषणा की। उन्होंने बेनिन के लिए ई-वीजा सुविधा के विस्तार की भी घोषणा की जिससे भारत-बेनिन व्यापार संबंधों को बढ़ावा मिलेगा। भारत ने बेनिन के 15,000 छात्रों को मुफ्त टेली-शिक्षा पाठ्यक्रम तथा 1000 डॉक्टरों को टेली-मेडिसिन पाठ्यक्रम प्रदान करने की भी पेशकश की। इसके अलावा दोनों पक्षों ने रक्षा, सुरक्षा सहयोग के बारे में भी बातचीत की। भारत ने बेनिन को उसकी समुद्री डकैती रोकथाम क्षमता का विस्तार करने में प्रशिक्षण सहायता देने का भी प्रस्ताव किया।


      उन्होंने संयुक्त राष्ट्र सुरक्षा परिषद में भारत की स्थायी सदस्यता की उम्मीदवारी में समर्थन देने के लिए भी बेनिन को धन्यवाद दिया। दोनों पक्ष अंतर्राष्ट्रीय सौर गठबंधन के माध्यम से जलवायु परिवर्तन से निपटने के लिए मिलकर काम करने के लिए भी सहमत हुए।


      दोनों राष्ट्रपतियों की उपस्थिति में निम्नलिखित समझौता ज्ञापनों / अनुबंधों पर हस्ताक्षर हुए और उनका आदान-प्रदान हुआ :


      ( i) 2019-2023 के लिए दोनों देशों के बीच सांस्कृतिक आदान-प्रदान कार्यक्रम।


      ( ii) निर्यात ऋण और निवेश बीमा के क्षेत्र में सहयोग के बारे में समझौता ज्ञापन।


      ( iii) बेनिन और टेलिकम्यूनिकेशन कंसल्टेंट्स इंडिया लिमिटेड (टीसीआईएल) के बीच भारत के विदेश मंत्रालय की ई-वीबीएबी नेटवर्क परियोजना (पैन अफ्रीका ई-नेटवर्क परियोजना (पीएएनएनपी) चरण एक के तकनीकी उन्नयन) में भागीदारी के लिए समझौता ज्ञापन।


      ( iv) राजनयिक, अधिकारियों / सेवा पासपोर्ट धारकों के लिए वीजा के बारे में परस्पर छूट देने के बारे में समझौता।


      राष्ट्रपति पोर्टो-नोवा में बेनिन की राष्ट्रीय असेंबली को संबोधित करेंगे और वे बेनिन के राष्ट्रपति द्वारा उनके सम्मान में दिए गए भोज में भी शामिल होंगे।


      ***


      आर.के.मीणा/आरएनएम/एएम/ आईपीएस /डीए- 2222


    

    
    (Release ID: 1580727) Visitor Counter : 222
    
    
      Read this release in: English , Urdu