      शिक्षा मंत्रालय

      मानव संसाधन विकास मंत्री श्री रमेश पोखरियाल ‘निशंक’ ने राष्ट्रीय बाल भवन में भारतीय वायुसेना स्वागत-प्रचार मंडप का उद्घाटन किया
      
      आधिकारिक मोबाइल गेमिंग ऐप ‘इंडियन एयरफोर्सः ए कट अबव’ की शुरूआत

      Posted On: 31 JUL 2019 3:50PM by PIB Delhi

    मानव संसाधन विकास मंत्री श्री रमेश पोखरियाल ‘ निशंक ’ ने आज नई दिल्ली में राष्ट्रीय बाल भवन में भारतीय वायुसेना स्वागत-प्रचार मंडप का उद्घाटन किया। इस अवसर पर मानव संसाधन विकास राज्य मंत्री श्री संजय धोत्रे और वायुसेना प्रमुख एयर चीफ मार्शल श्री बी.एस. धनोआ (पीवीएसएम, एवीएसएम, वाईएसएम, वीएम और एडीसी) उपस्थित थे। छात्रों को भारतीय वायुसेना में शामिल होने के लिए प्रेरित करने के संबंध में भारतीय वायुसेना ने यह मंडप लगाया है।


    2500 से अधिक बच्चों और अध्यापकों के समूह को संबोधित करते हुए श्री रमेश पोखरियाल ‘ निशंक ’ ने कहा कि राष्ट्रीय बाल भवन बच्चों के लिए प्रेरणा स्थल है। उन्होंने बच्चों को प्रेरित किया कि वे देश प्रेम की भावना विकसित करें। श्री निशंक ने कहा कि भारत एक महान देश है और भारतीय वायुसेना दुनिया के सर्वश्रेष्ठ बलों में शामिल है। उन्होंने कहा कि वे प्रधानमंत्री से आग्रह करेंगे कि राष्ट्रीय बाल भवन को नई ऊंचाइयों पर ले जाया जाए।


    मानव संसाधन विकास मंत्री ने कहा कि भारत को ऐसे छात्र स्वयं सेवियों की आवश्यकता है, जिन्हें राष्ट्र सेवा के लिए प्रशिक्षित किया जा सके। श्री निशंक ने आशा व्यक्त की कि छात्र भारत के जिम्मेदार नागरिक बनेंगे और नेतृत्वकारी भूमिका निभाएंगे।


    उद्घाटन के बाद राष्ट्रीय बाल भवन के कला प्रभाग ने सांस्कृतिक कार्यक्रम भी प्रस्तुत किया, जिसमें बच्चों ने भाग लिया। सांस्कृतिक कार्यक्रम के दौरान एयर चीफ मार्शल श्री बी.एस. धनोआ ने आधिकारिक मोबाइल गेमिंग ऐप ‘ इंडियन एयरफोर्सः ए कट अबव ’ की शुरूआत की। इस अवसर पर स्कूली शिक्षा एवं साक्षरता विभाग की सचिव श्रीमती रीना रे, मानव संसाधन विकास मंत्रालय के संयुक्त सचिव श्री आर.सी. मीणा और मंत्रालय के अन्य आला अधिकारी उपस्थित थे।


    ****


    आर.के.मीणा/आरएनएम/एएम/एकेपी/एमएस-2246

    
    
    (Release ID: 1580950) Visitor Counter : 186
    
    
      Read this release in: English , Urdu