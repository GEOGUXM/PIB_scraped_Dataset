      वित्‍त मंत्रालय

      छोटे उद्यमों को पोषण और प्रोत्साहन देकर बड़ी कंपनियां बनाना : एमएसएमई विकास के लिए नीतियों को नई दिशा देना
      Posted On: 04 JUL 2019 12:12PM by PIB Delhi


    केन्‍द्रीय वित्‍त एवं कॉरपोरेट मामलों की मंत्री श्रीमती निर्मला सीतारमन ने आज संसद में आर्थिक समीक्षा 2018-19 पेश की।


    एमएसएमई क्षेत्र के विकास के लिए नीतियों में बदलाव के संदर्भ में आर्थिक सर्वेक्षण कहता है कि जो एमएसएमई उद्यम विकास करते हैं वे केवल लाभ ही अर्जित नहीं करते बल्कि वे रोजगार के अवसरों के सृजन में तथा अर्थव्यवस्था के लिए उत्पादन में योगदान भी देते हैं। इसलिए हमारी नीतियां ऐसी होनी चाहिए जो एमएसएमई के विकास पर विशेष ध्यान दें।


    भारत में रोजगार सृजन को उन नीतियों के कारण समस्याओं का सामना करना पड़ता है जो लघु उद्यमों को प्रोत्साहन प्रदान करने के लिए बनाई गई हैं। ये लघु उद्यम कभी विकसित नहीं होते। इसके स्थान पर नए उद्यमों में विकसित होने और तेजी से बड़ी कंपनी में तब्दील होने की क्षमता होती है। ऐसी कंपनियां जहां 100 से कम कर्मचारी कार्यरत हैं लघु कंपनियों की श्रेणी में आती हैं। 10 वर्षों से अधिक पुरानी होने के बावजूद ये कंपनियां संख्या के संदर्भ में विनिर्माण क्षेत्र की कुल संगठित कंपनियों की आधी है लेकिन इन कंपनियों का रोजगार के लिए योगदान केवल 14 प्रतिशत है और उत्पादन के लिए योगदान मात्र 8 प्रतिशत है। इनकी तुलना में बड़ी कंपनियों ( 100 कर्मचारियों से अधिक) की हिस्सेदारी रोजगार के लिए तीन चौथाई है और उत्पादन में हिस्सेदारी लगभग 90 प्रतिशत है जबकि इन कंपनियों की संख्या मात्र 15 प्रतिशत है।


    कंपनियों के आकार के आधार पर प्रोत्साहन और कठोर श्रम कानून ऐसे संकट के लिए जिम्मेदार हैं जहां कंपनियां कितने वर्षों से चल रही हैं इस तथ्य पर ध्यान नहीं दिया जाता। इसके अलावा कंपनियों के आकार से संबंधित सीमाएं भी हैं। एमएसएमई के विकास के लिए आकार आधारित सभी प्रकार के प्रोत्साहनों को 10 साल से कम की अवधि के लिए समाप्त कर देना चाहिए।


    आगे की राह – एमएसएमई को प्रोत्साहन देना


    मध्यम, लघु तथा सूक्ष्म उद्यम अपने प्रर्वतकों के लिए न केवल मुनाफा देते हैं, बल्कि अर्थव्यवस्था में रोजगार सृजन तथा उत्पादकता में भी योगदान करते हैं। इसलिए हमारी नीतियों का फोकस बाधारहित रूप से आगे बढ़ने में एमएसएमई को सक्षम बनाने पर होना चाहिए।


    पुराने होने के बावजूद छोटे प्रतिष्ठान छोटे रहते हैं। विनिर्माण में उनकी उत्पादकता और मूल्यवर्धन कम रहता है। इसके विपरित नये प्रतिष्ठान यानी युवा अवस्था में छोटे रहने वाले प्रतिष्ठान समय के साथ बड़े प्रतिष्ठान हो सकते हैं और विनिर्माण में उनकी उच्च उत्पादकता तथा उच्च मूल्यवर्धन होता है। इसलिए अधिक संसाधन खपत करने वाले छोटे प्रतिष्ठानों को नये प्रतिष्ठान का रूप दिया जा सकता है, क्योंकि छोटे प्रतिष्ठान नये प्रतिष्ठानों की तुलना में रोजगार सृजन तथा आर्थिक विकास की तुलना में कम योगदान करते हैं। इससे नये प्रतिष्ठानों को समर्थन देने की नीति की आवश्यकता महसूस की गई।


    छोटे प्रतिष्ठानों की तुलना में नये प्रतिष्ठानों को प्रोत्साहन देनाः


    वर्तमान प्रोत्साहनों को पहले के छोटे प्रतिष्ठानों से हटाकर नये प्रतिष्ठानों में लगाने की आवश्यकता है। यदि प्रतिष्ठानों की आयु देखे बिना उन्हें प्रोत्साहन दिया जाता है तो ऐसे प्रोत्साहन प्रतिष्ठानों को छोटा बनाए रखते हैं। यदि आयु को मानक बनाया जाता है तो इस तरह के गलत प्रोत्साहन नहीं होंगे। आयु आधारित मानक के दुरुपयोग को आसानी से आधार का इस्तेमाल करके टाला जा सकता है। उदाहरण के लिए यदि एक प्रवर्तक एक नया प्रतिष्ठान प्रारंभ करता है और आयु आधारित नीति उपलब्ध होते हुए 10 वर्षों तक लाभ उठाता है, फिर वही प्रवर्तक प्रतिष्ठान को बंद करके नया प्रतिष्ठान शुरू करता है, ताकि नये प्रतिष्ठान के माध्यम से आयु आधारित लाभ प्राप्त कर सके। ऐसे में प्रवर्तक का आधार अधिकारियों को दुरूपयोग के बारे में सचेत कर सकता है। इसलिए आधार के लाभों को देखते हुए आयु आधारित नीतियां लागू की जा सकती हैं, ताकि गलत प्रोत्साहनों की समाप्ति सुनिश्चित की जा सके। छोटे प्रतिष्ठानों को मालूम रहता है कि वह आयु के बावजूद छोटे बने रहने के लिए कोई लाभ प्राप्त नहीं करेंगे, इसलिए उनके विकास के स्वभाविक प्रोत्साहन सक्रिय हो जाएंगे। इससे आर्थिक विकास और रोजगार सृजन होगा।


    प्राथमिकता क्षेत्र ऋण (पीएसएल) को नया रूप देनाः मौजूदा नीति के अनुसार सूक्ष्म , लघु और मध्यम (एमएसएमई) क्षेत्र को ऋण देने के लिए बैंकों के लिए कुछ लक्ष्य निर्दिष्ट किये गये हैं वे प्रोत्साहनों को प्रतिकूल बना देते हैं और ये फर्में छोटी ही बनी रहती हैं। पीएसएल दिशा-निर्देशों के अनुसार समायोजित शुद्ध बैंक क्रेडिट (एएनबीसी) की 7.5 प्रतिशत राशि या बैलेंस शीट से अलग क्रेडिट समतुल्य राशि में जो अधिक हो वह सूक्ष्म उद्यमों के लिए लागू है। एमएसएमई के पीएसएल लक्ष्यों के तहत अधिक रोजगार जुटाने वाले क्षेत्रों में स्टार्टअप्स और ‘ इन्फेंट्स ’ को प्राथमिकता देने आवश्यक है। इससे इन क्षेत्रों में सीधा क्रेडिट प्रवाह बढ़ेगा जो अर्थव्यवस्था में अधिक रोजगार जुटाएगा।


    प्रोत्साहनों के लिए सनसेट क्लॉजः उचित संचित विधि के साथ प्रगति को बढ़ावा देने के लिए प्रत्येक प्रोत्साहन के लिये 5 से 7 वर्षों की अवधि के लिए एक ‘ सनसेट (समापन) क्लॉज ’ होनी चाहिए। इसके बाद फर्म स्वयं स्थापित होने योग्य हो जाती है। नीति का यह फोकस इनफेट फर्मों पर भी होना चाहिए।


    अधिक रोजगार जुटाने वाले क्षेत्रों पर ध्यान केन्द्रित करनाः रबड़ और प्लास्टिक उत्पाद इलेक्ट्रोनिक और ऑप्टिकल उत्पाद , परिवहन उपकरण , मशीनरी , मूल धातू और फेब्रिकेटिड धातु उत्पाद , रसायन और रासायनिक उत्पाद , टेक्सटाइल्स और चमड़ा तथा चमड़ा उत्पाद अधिक रोजगार जुटाने वाले उप-क्षेत्र हैं। रोजगार पर आर्थिक प्रगति का प्रभाव बढ़ाने के लिए ऐसे अधिक रोजगार जुटाने वालों क्षेत्रों पर ध्यान देना होगा।


    पर्यटन जैसे अधिक प्रभाव डालने वाले सेवा क्षेत्रों पर ध्यान केन्द्रित करनाः प्रमुख पर्यटन केन्द्रों को विकसित करके भ्रमण और सफारी गाइड , होटल , खानपान और हाउसकीपिंग स्टार्ट , पर्यटन स्थलों पर दुकान आदि जैसे क्षेत्रों में रोजगार जुटाने पर बड़ा प्रभाव पड़ेगा। बड़े बीस राज्य में दस-दस पर्यटन स्थलों और छोटे राज्यों में नौ-नौ पर्यटन स्थलों की पहचान करना तथा इन पर्यटन स्थलों पर सड़क और हवाई सेवा उपलब्ध कराना है। इससे पर्यटन स्थलों के पूरे मार्ग में आर्थिक गतिविधियों को बढ़ावा मिलेगा तथा गांव के मजदूरों को बाहर जाने की कम जरूरत पड़ेगी। ये ग्रामीण मजदूर कुल श्रम बल का एक बड़ा हिस्सा होते हैं।


    *****


    आरकेमीणा/आरएनएम / एएम/जेके/आरके/एमएस/आरआरएस/एजी/आईपीएस/केपी/डीए/जीआरएस/डीके/वीके/एमएस/एम/वाईबी-

    
    
    (Release ID: 1577021) Visitor Counter : 93