      रक्षा मंत्रालय

      एफसीपी का उद्घाटन और मोबाइल गेमिंग ऐप ‘इंडियन एयरफोर्सः ए कट अबव’ की शुरूआत
      Posted On: 31 JUL 2019 4:46PM by PIB Delhi


    मानव संसाधन विकास मंत्री श्री रमेश पोखरियाल ‘ निशंक ’ ने आज नई दिल्ली में राष्ट्रीय बाल भवन में भारतीय वायुसेना स्वागत-सह-प्रचार मंडप (एफसीपी) का उद्घाटन किया। इस अवसर पर मानव संसाधन विकास राज्य मंत्री श्री धोत्रे संजय शामराव और वायुसेना प्रमुख एयर चीफ मार्शल श्री बी.एस. धनोआ (पीवीएसएम, एवीएसएम, वाईएसएम, वीएम और एडीसी) उपस्थित थे। बाद में एयर चीफ मार्शल श्री बी.एस. धनोआ ने आधिकारिक मोबाइल गेमिंग ऐप ‘ इंडियन एयरफोर्सः ए कट अबव ’ की शुरुआत की।


    एफसीपी हर वर्ष बाल भवन आने वाले साढ़े सात लाख से अधिक बच्चों के साथ जुड़ने का एक प्रयास है। यह एक अनूठी प्रौद्योगिकी है, जिसे कक्षा छह से नौ तक के कोमल आयु वाले बच्चों को भारतीय वायुसेना से जोड़ने के लिए ‘ देखो और अनुभव करो ’ की भावना के साथ विकसित किया गया है। इसके तहत एक फ्लाइंग साइम्यूलेटर और सूचना संबंधी संवाद आधारित सुविधा मौजूद है, जिसके जरिए बच्चे वायुसेना में काम करने की विभिन्न संभावनाओं का जायजा ले सकते हैं। इसके अलावा इस सुविधा में जी-सूट में पायलटों, उड़ान और विशेष कपड़े पहने हुए पुतलों, विभिन्न अभियानों/अभ्यासों के एलईडी वीडियो, युद्धक विमानों के लघु मॉडल भी मौजूद हैं, जिनसे भारतीय वायुसेना की शक्ति का पता चलता है।


    मोबाइल एप्लीकेशन में भारतीय वायुसेना द्वारा चलाए जाने वाले विभिन्न मिशनों और हवाई युद्ध को भी दर्शाया गया है। इसके जरिए खिलाड़ी को इन अभियानों में शिरकत करने का अनुभव होता है।


    खेल का पहला चरण 31 जुलाई, 2019 को लॉन्च किया गया, जिसमें केवल एक खिलाड़ी खेल सकता है। कई खिलाड़ियों वाला खेल अक्टूबर, 2019 में वायुसेना दिवस समारोह के दौरान लॉन्च किया जाएगा। ‘ इंडियन एयरफोर्सः ए कट अबव ’ एन्ड्रॉयड और आईओएस पर उपलब्ध होगा, जिसे संबंधित प्लेस्टोर से डाउनलोड किया जा सकता है।


    ****


    आर.के.मीणा/आरएनएम/एएम/एकेपी/एमएस-2249


    

    
    (Release ID: 1580906) Visitor Counter : 231
    
    
      Read this release in: English , Urdu , Bengali