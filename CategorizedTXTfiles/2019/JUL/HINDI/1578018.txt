      पूर्वोत्‍तर क्षेत्र विकास मंत्रालय

      केन्‍द्र सरकार सिक्किम में 358 करोड़ रुपये की लागत से अस्‍पताल बनाने में आवश्‍यक सहयोग देगी
      Posted On: 09 JUL 2019 6:53PM by PIB Delhi


    केन्‍द्र सरकार 358.29 करोड़ रुपये की लागत से सिक्किम में 300 बिस्‍तरों (बेड) वाले अस्‍पताल के निर्माण में आवश्‍यक सहयोग देगी। केन्‍द्रीय पूर्वोत्तर क्षेत्र विकास (डोनर) राज्‍य मंत्री (स्‍वतंत्र प्रभार) , प्रधानमंत्री कार्यालय , कार्मिक , लोक शिकायत , पेंशन , परमाणु ऊर्जा और अंतरिक्ष राज्‍य मंत्री डॉ. जितेन्‍द्र सिंह ने सिक्किम के स्‍वास्‍थ्‍य मंत्री डॉ. मणि कुमार शर्मा की अगुवाई में राज्‍य सरकार के एक प्रतिनिधिमंडल के साथ बैठक के बाद आज नई दिल्‍ली में यह जानकारी दी। उन्‍होंने बताया कि नीति आयोग एवं केन्‍द्र स्‍वास्‍थ्‍य मंत्रालय ने इस बारे में पहले ही मंजूरी दे दी है और बहुत जल्‍द इसी तरह की मंजूरी पूर्वोत्तर क्षेत्र विकास मंत्रालय द्वारा भी दे दी जाएगी। इस अस्‍पताल का निर्माण दक्षिण सिक्किम जिले के मुख्‍यालय नामची में किए जाने का प्रस्‍ताव है।


    डॉ. जितेन्‍द्र सिंह ने स्‍मरण करते हुए कहा कि प्रधानमंत्री श्री नरेन्‍द्र मोदी की अगुवाई में सरकार के पिछले पांच वर्षों के दौरान ऐसी अनेक परियोजनाओं को मंजूरी दी गई और उनका कार्यान्‍वयन किया गया जो लंबे समय से अटकी पड़ी थीं। उन्‍होंने सिक्किम के प्रथम हवाई अड्डे का उल्‍लेख किया जिसका उद्घाटन प्रधानमंत्री श्री नरेन्‍द्र मोदी द्वारा पैक्‍यांग में किया गया था। उन्‍होंने वर्ष 2016 में प्रधानमंत्री श्री नरेन्‍द्र मोदी की यात्रा के दौरान सिक्किम को भारत का प्रथम ‘ जैविक राज्‍य ’ घोषित किए जाने का भी उल्‍लेख किया।


    डॉ. जितेन्‍द्र सिंह ने कहा कि सिक्किम एक ऐसा राज्‍य है जो प्राकृतिक संसाधनों के मामले में काफी समृद्ध है और हाल के वर्षों में सिक्किम जाने वाले पर्यटकों की संख्‍या में कई गुना वृद्धि हुई है। उन्‍होंने कहा कि इसे ध्‍यान में रखते हुए सिक्किम की स्‍वास्‍थ्‍य संबंधी आवश्‍यकताओं को काफी हद तक पूरा करना आवश्‍यक है।


    सिक्किम के स्‍वास्‍थ्‍य मंत्री ने बैठक के दौरान उत्तरी सिक्किम के मांगन में 100 बेड वाले अस्‍पताल के निर्माण के साथ-साथ पूर्वी सिक्किम के सिम्‍गटेम में भी 100 बेड वाले बिस्‍तरों का निर्माण करने और पैक्‍यांग स्थित प्राथमिक स्‍वास्‍थ्‍य केन्‍द्र का उन्‍नयन करने की मांग पूर्वोत्तर क्षेत्र विकास मंत्रालय के समक्ष उठाई। पूर्वोत्तर क्षेत्र विकास मंत्री ने सिक्किम के स्‍वास्‍थ्‍य मंत्री को पहले राज्‍य सरकार के स्‍तर पर इन तीनों प्रस्‍तावों पर विचार करने और फिर इसके बाद समु‍चि‍त प्रक्रिया अपनाते हुए इन प्रस्‍तावों को आगे बढ़ाने का सुझाव दिया।


    ****


    आर.के.मीणा / आरएनएम/एएम/आरआरएस/वीके-1969


    

    
    (Release ID: 1578018) Visitor Counter : 224
    
    
      Read this release in: English , Urdu