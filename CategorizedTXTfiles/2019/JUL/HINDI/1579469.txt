      गृह मंत्रालय

      मानसून 2019: एनडीआरएफ का बाढ़ से राहत और बचाव अभियान
      Posted On: 18 JUL 2019 7:35PM by PIB Delhi


    देश भर में बाढ़ प्रभावित क्षेत्रों में राष्ट्रीय आपदा मोचन बल (एनडीआरएफ) का बाढ़ से राहत एवं बचाव अभियान चल रहा है। राष्ट्रीय आपदा मोचन बल के कर्मी क्षेत्रों के निचले हिस्सों में फंसे लोगों तक पहुंच बनाने के लिए अपना सर्वश्रेष्ठ प्रयास कर रहे हैं। इसके अलावा, एनडीआरएफ की टीमें राहत सामग्री भी वितरित कर रही हैं और जरूरतमंद लोगों को चिकित्सा सेवा प्रदान कर रही हैं।


    असमः असम के कुछ स्थानों पर बाढ़ की स्थिति में थोड़ा सुधार हुआ हैं, लेकिन कुछ स्थानों पर अभी भी गंभीर स्थिति बनी हुई हैं। बाढ़ जैसी परिस्थितियों की चुनौतियों का सामना करने के लिए असम के मोरीगांव में तैनात एनडीआरएफ की टीमों ने बचाव और राहत अभियान चलाया और 165 असहाय लोगों को निकाला। इसके अलावा, टीमों ने 83 जरूरतमंद लोगों को चिकित्सा सुविधा भी मुहैया करवाई। अब तक, असम में राष्ट्रीय आपदा मोचन बल द्वारा 5830 से ज्यादा लोगों को बचाया गया।


    बिहारः बिहार के बाढ़ग्रस्त क्षेत्रों में जल स्तर घटने लगा है। आज, एनडीआरएफ की टीम ने दरभंगा जिले में अभियान चलाकर बाढ़ में फंसे 20 लोगों को निकालकर सुरक्षित जगह पर पहुंचाया। इसके अलावा, एनडीआरएफ की टीम ने चिकित्सा शिविर के आयोजन और राहत सामग्री के वितरण में राज्य प्रशासन की सहायता की। अब तक, बिहार में राष्ट्रीय आपदा मोचन बल टीमों द्वारा 4400 से ज्यादा लोगों को बचाया गया।


    दिल्ली में एक एनडीआरएफ नियंत्रण कक्ष चौबीसों घंटे, सातों दिन काम कर रहा है ताकि चल रहे अभियानों को देखा जा सके और आपात स्थिति के मामले में जवाब देने के लिए अन्य एजेंसियों के साथ संपर्क किया जा सके। एनडीआरएफ के महानिदेशक श्री एस एन प्रधान स्वयं स्थितियों की निगरानी कर रहे हैं।


    आर.के.मीणा/आरएनएम/एएम/एसके-2083


    
    

    
    (Release ID: 1579469) Visitor Counter : 139
    
    
      Read this release in: English , Urdu