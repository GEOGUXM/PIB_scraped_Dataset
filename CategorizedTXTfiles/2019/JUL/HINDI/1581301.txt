      राष्ट्रपति सचिवालय

      राष्‍ट्रपति श्री रामनाथ कोविंद ने बेनिन में भारतीय समुदाय के स्‍वागत समारोह को संबोधित किया
      Posted On: 30 JUL 2019 4:49PM by PIB Delhi


    राष्‍ट्रपति श्री रामनाथ कोविंद ने बेनिन में आयोजित भारतीय समुदाय के स्‍वागत समारोह को संबोधित करते हुए कहा, ‘ मैं महात्‍मा गांधी के प्रिय भजन - वैष्णव जन तो तेने कहिये - के उत्कृष्ट गायन के लिए सुश्री जैनब अबीब को बधाई देते हुए अपना संबोधन शुरू कर रहा हूं। ’ उन्‍होंने कहा कि सुश्री अबीब ने अफ्रीकी संवेदनशीलता को बड़े ही उत्‍कृष्‍ट ढंग से भारतीय आध्‍यात्मिकता से जोड़ा है। राष्‍ट्रपति ने कहा कि यह भजन इस स्‍थल ‘ मदीबा हॉल ’ में गाया गया है और वह भी इसे एक ऐसे साल में गाया गया है जब हम महात्‍मा गांधी की 150वीं जयंती मना रहे हैं। राष्‍ट्रपति ने कहा कि हमें अपनी प्रतिष्ठित हस्तियों यथा महात्‍मा गांधी और नेल्‍सन मंडेला को इतने उत्‍कृष्‍ट ढंग से स्‍मरण करने का अवसर कभी-कभी ही मिलता है, जैसा कि आज हमें इस तरह से अनूठा अवसर मिला। राष्‍ट्रपति ने कहा कि इस विशिष्‍ट स्‍वागत के लिए आपका बहुत-बहुत धन्‍यवाद।


    राष्‍ट्रपति ने कहा, ‘भारत से बेनिन की पहली राजकीय यात्रा पर आकर मुझे बहुत प्रसन्नता हुई है। पश्चिम अफ्रीका की यात्रा का यह मेरा पहला अवसर है। मुझे गाम्बिया और गिनी गणराज्य भी जाना है। भारत की ओर से इन देशों में भी राष्ट्राध्यक्ष स्तर की यह पहली यात्रा होगी। मेरी यात्राएं अफ्रीका महाद्वीप के सभी देशों के साथ अपने सम्बन्धों को मजबूत बनाने की हमारी सरकार की प्रतिबद्धता का प्रतीक हैं। ’


    राष्‍ट्रपति ने कहा, ‘आज सुबह आप सभी के बीच आकर मैं बहुत प्रसन्न हूं। मुझे बताया गया है कि बेनिन के अलावा नाइजीरिया से भी भारतीय समुदाय के लोग यहां आए हैं। मैं आप सभी का अभिनंदन करता हूं। अभी तक मैंने जिस भी देश की यात्रा की है उस देश में रह रहे भारतीय समुदाय से मिलने को मैंने हमेशा प्राथमिकता दी है , ताकि उन्हें भारत की विकास गाथा के बारे में बता सकूं और उनके परिवार तथा मित्रों की शुभकामनाएं उन तक पहुंचा सकूं। दूर देश में रह रहे अपने भाइयों - बहनों से मिलना मेरे लिए एक विशिष्ट अनुभव होता है और इसे मैं अपने हृदय में संजोकर रखता हूं। ’


    राष्‍ट्रपति श्री रामनाथ कोविंद ने कहा, ‘‘कल मैंने बेनिन के राष्‍ट्रपति के साथ विभिन्‍न मु्द्दों पर व्‍यापक चर्चाएं की थीं। मुझे नेशनल एसेम्‍बली को संबोधित करने का विशेष गौरव भी प्राप्‍त हुआ। पारस्‍परिक बातचीत के दौरान मुझे भारत-बेनिन संबंधों को और मजबूत करने के लिए पूर्ण सहयोग देने का आश्‍वासन दिया गया। बेनिन के राजनेताओं ने स्‍थानीय समुदाय के साथ-साथ स्‍थानीय अर्थव्‍यवस्‍था की बेहतरी के लिए आपके द्वारा की गई कड़ी मेहनत की बड़ी भावुकता के साथ काफी सराहना की। आपसी साझेदारी को आगे बढ़ाने के लिए हमने बेनिन के साथ कई समझौतों पर हस्‍ताक्षर किए। हमने इस देश की विकास परियोजनाओं के वित्‍त पोषण के लिए 100 मिलियन अमेरिकी डॉलर के रियायती ऋण की पेशकश की है। इसके साथ ही हमने बेनिन की निर्यात ऋण एजेंसी की स्‍थापना के लिए इस देश की सहायता करने पर अपनी सहमति जताई है। हमने बेनिन में अपने टेली-एजुकेशन कार्यक्रम ‘ई-विद्या-भारती’ और टेली-मेडिसिन परियोजना ‘ई-आरोग्‍य-भारती’ की भी पेशकश की है, ताकि इस देश के युवाओं को कुशल बनाने के साथ-साथ प्रशिक्षित भी किया जा सके। इसके अलावा, एक सांस्‍कृतिक आदान-प्रदान कार्यक्रम पर भी हस्‍ताक्षर किए गए हैं। हम इन पहलों को सफल बनाने के लिए आपसे बहुमूल्‍य सहयोग पाने की आशा रखते हैं।’’


    ***


    आर.के.मीणा/आरएनएम/एएम/आरआरएस/एनएम

    
    
    (Release ID: 1581301) Visitor Counter : 21
    
    
      Read this release in: English , Urdu