      जल शक्ति मंत्रालय

      केन्द्रीय जल शक्ति मंत्री और उत्‍तर प्रदेश के मुख्‍यमंत्री ने उत्‍तर प्रदेश में जल एवं स्‍वच्‍छता कार्यक्रमों की समीक्षा की
      Posted On: 03 JUL 2019 8:08PM by PIB Delhi


    केन्द्रीय जल शक्ति मंत्री श्री गजेन्द्र सिंह शेखावत और उत्तर प्रदेश के मुख्यमंत्री योगी आदित्यनाथ ने आज लखनऊ में मुलाकात की और राज्य में जल और स्वच्छता कार्यक्रमों में हुई प्रगति की संयुक्त रूप से समीक्षा की। समीक्षा के दौरान पेयजल एवं स्वच्छता विभाग में सचिव श्री परमेश्वरन अय्यर और जल संसाधन विभाग में सचिव श्री यू. पी. सिंह सहित केन्द्र सरकार के वरिष्ठ अधिकारी भी उपस्थित थे। समीक्षा में राज्य सरकार के मंत्रियों और वरिष्ठ अधिकारियों ने भी भाग लिया। उत्तर प्रदेश के सभी जिला कलेक्टरों को वीडियो कॉन्फ्रेंस के माध्यम से इस बैठक से जोड़ा गया।


    समीक्षा के दौरान अपने विचार प्रकट करते हुए श्री शेखावत ने राज्य की स्वच्छता की स्थिति का कायापलट करने में मुख्‍यमंत्री को उनके दृढ़ नेतृत्व के लिए बधाई दी और कहा कि उत्तर प्रदेश ने स्वच्छ भारत मिशन के तहत अभूतपूर्व प्रगति की है और रिकॉर्ड समय में खुले में शौच से मुक्‍त (ओडीएफ) हो गया है। उन्होंने मुख्‍यमंत्री से राज्‍य के सभी ओडीएफ गांवों की प्राथमिकता के आधार पर पुष्टि करने का अनुरोध भी किया।


    बैठक के दौरान , उत्तर प्रदेश में 50 सीवरेज उपचार सुविधाओं सहित 50 नमामि गंगे परियोजनाओं की प्रगति की विस्तृत समीक्षा की गई। श्री शेखावत ने जिला कलेक्टरों से लक्ष्‍यों की पूर्ति करने और इन परियोजनाओं को मिशन मोड में पूरा करने का आग्रह किया। राज्य के अधिकारियों ने उन्हें कानपुर में जाजमऊ सहित वर्तमान में जारी सभी नमामि गंगे परियोजनाओं के कार्यान्वयन में तेजी लाने के लिए तत्काल कार्रवाई करने का आश्वासन दिया। परियोजनाओं की अगली समीक्षा 3 महीने बाद गंगा परियोजना स्थल पर निर्धारित की गई है।


    श्री शेखावत ने राज्य में पेयजल की स्थिति में हुई प्रगति की भी समीक्षा की और मुख्यमंत्री को आश्वासन दिया कि केंद्र सरकार सभी के लिए पाइप के माध्यम से जलापूर्ति सुनिश्चित करने के लिए प्रतिबद्ध है।


    जल संरक्षण से संबंधित विस्तृत अभियान- जल शक्ति अभियान , देश भर में जल-की कमी वाले जिलों में शुरू किया गया है , जिनमें सबसे अधिक जिले उत्तर प्रदेश में हैं।


    इस अभियान के तहत , केन्द्रीय मंत्री ने उत्तर प्रदेश के मुख्यमंत्री से जल संरक्षण के प्रयासों को प्राथमिकता देने के लिए राज्य के जल की कमी वाले जिलों के जिला कलेक्टरों को केंद्र सरकार के अधिकारियों के साथ मिलकर काम करने के लिए जुटाने का अनुरोध किया। उन्होंने कहा कि जल शक्ति अभियान के तहत भारत सरकार के वरिष्ठ अधिकारियों के दल उत्तर प्रदेश में पानी की कमी वाले 35 जिलों और 139 ब्लॉकों में स्थानीय प्रशासन के साथ काम करेंगे।


    उत्तर प्रदेश के मुख्यमंत्री ने राज्य में ओडीएफ का दर्जा बरकरार रखने की प्रतिबद्धता व्यक्त की। उन्होंने कहा कि राज्य ठोस और तरल अपशिष्ट प्रबंधन के माध्यम से ओडीएफ से ओडीएफ प्लस पर जाने पर ध्यान केन्द्रित करेगा। उन्होंने कहा कि उनकी सरकार यह सुनिश्चित करने का प्रयास करेगी कि 2024 तक , पूरे राज्य में जैविक रूप से नष्ट हो जाने वाले ठोस अपशिष्ट , प्लास्टिक अपशिष्ट , मल और घरेलू अपशिष्ट जल का सुरक्षित रूप से प्रबंधन किया जाए। उन्होंने जल शक्ति अभियान के प्रति भी अपना पूरा समर्थन व्यक्त किया।


    ***


    आर.के.मीणा / आरएनएम/एएम/आरके / डीके – 1983


    

    
    (Release ID: 1578247) Visitor Counter : 32
    
    
      Read this release in: English , Urdu