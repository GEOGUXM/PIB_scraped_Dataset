      वित्‍त मंत्रालय

      ‘उपभोक्‍ता मूल्‍य सूचकांक–संयुक्‍त’ पर आधारित महंगाई दर वर्ष 2018-19 में घटकर 3.4 प्रतिशत रह गई, इसमें लगातार पांचवें साल कमी का रुख बरकरार रहा है, पिछले दो वर्षों में यह 4 प्रतिशत से कम रही है
      
      उपभोक्‍ता खाद्य मूल्‍य सूचकांक पर आधारित खाद्य महंगाई दर में पिछले पांच वर्षों के दौरान कमी का रुख देखा गया है, पिछले दो लगातार वर्षों से यह 2 प्रतिशत से भी कम है
      
      ग्रामीण महंगाई (सीपीआई) वित्त वर्ष 2018-19 के दौरान घट गई, अनेक राज्‍यों में सीपीआई आधारित महंगाई में कमी देखने को मिली
      
      Posted On: 04 JUL 2019 12:24PM by PIB Delhi


    केन्‍द्रीय वित्त एवं कॉरपोरेट मामलों की मंत्री श्रीमती निर्मला सीतारमण ने आज संसद में 2018-19 की आर्थिक समीक्षा पेश की। आर्थिक समीक्षा में बताया गया है कि पिछले पांच वर्षों के दौरान अर्थव्‍यवस्‍था अधिक एवं परिवर्तनीय महंगाई के बजाय अपेक्षाकृत ज्‍यादा स्थिर एवं कम महंगाई की ओर अग्रसर हो गई है।


    आर्थिक समीक्षा में बताया गया है कि उपभोक्‍ता मूल्‍य सूचकांक – संयुक्‍त (सीपीआई-सी) पर आधारित प्रमुख महंगाई दर पिछले पांच वर्षों से निरंतर कम होती जा रही है। सीपीआई आधारित प्रमुख महंगाई दर वर्ष 2017-18 के 3.6 प्रतिशत , वर्ष 2016-17 के 4.5 प्रतिशत , वर्ष 2015-16 के 4.9 प्रतिशत और 2014-15 के 5.9 प्रतिशत से घटकर वर्ष 2018-19 में 3.4 प्रतिशत के स्‍तर पर आ गई। आर्थिक समीक्षा में यह भी कहा गया है कि प्रमुख महंगाई दर अप्रैल 2018 के 4.6 प्रतिशत की तुलना में अप्रैल 2019 में 2.9 प्रतिशत आंकी गई। आर्थिक समीक्षा के अनुसार , उपभोक्‍ता खाद्य मूल्‍य सूचकांक (सीएफपीआई) पर आधारित खाद्य महंगाई दर वित्त वर्ष 2018-19 के दौरान घटकर 0.1 प्रतिशत के निम्‍न स्‍तर पर आ गई।


    आर्थिक समीक्षा में बताया गया है कि थोक मूल्‍य सूचकांक (डब्‍ल्‍यूपीआई) पर आधारित महंगाई दर वर्ष 2016-17 के 1.7 प्रतिशत , वर्ष 2015-16 के (-) 3.7 प्रतिशत और वर्ष 2014-15 के 1.2 प्रतिशत की तुलना में वर्ष 2017-18 में 3.0 प्रतिशत के स्‍तर पर टिकी रही। वित्त वर्ष 2018-19 के दौरान थोक मूल्‍य सूचकांक पर आधारित महंगाई दर 4.3 प्रतिशत आंकी गई।


    महंगाई का मौजूदा रुझान


    आर्थिक समीक्षा में महंगाई के मौजूदा रुझान का उल्‍लेख करते हुए बताया गया है , ‘ सीपीआई-सी आधारित महंगाई अप्रैल 2019 में 2.9 प्रतिशत दर्ज की गई जो इतने ही स्‍तर पर मार्च , 2019 में भी टि‍की हुई थी, जबकि अप्रैल 2018 में यह 4.6 प्रतिशत आंकी गई थी। आर्थिक समीक्षा में बताया गया है कि मुख्‍यत: अपेक्षाकृत कम खाद्य महंगाई की बदौलत ही वित्त वर्ष 2018-19 में महंगाई दर में कमी संभव हो पाई। इस दौरान खाद्य महंगाई दर (-) 2.6 और 3.1 प्रतिशत के बीच बरकरार रही।


    आर्थिक समीक्षा के अनुसार देश में खाद्य महंगाई दर निम्‍न स्‍तर पर बरकरार रही है। खाद्य महंगाई दर अप्रैल , 2019 में 1.1 प्रतिशत आंकी गई , जबकि यह मार्च, 2019 में 0.3 प्रतिशत और अप्रैल, 2018 में 2.8 प्रतिशत दर्ज की गई थी। उपभोक्‍ता खाद्य मूल्‍य सूचकांक पर आधारित खाद्य महंगाई दर वर्ष 2016-17 के 4.2 प्रतिशत, वर्ष 2015-16 के 4.9 प्रतिशत और वर्ष 2014-15 के 6.4 प्रतिशत से घटकर वर्ष 2017-18 में 1.8 प्रतिशत रह गई। वित्त वर्ष 2018-19 में औसत खाद्य महंगाई दर घटकर 0.1 प्रतिशत के निम्‍न स्‍तर पर आ गई। आर्थिक समीक्षा में यह बात रेखांकित की गई है कि वित्त वर्ष 2018 -19 की दूसरी छमाही के दौरान खाद्य महंगाई में भारी कमी मुख्‍यत: सब्जियों , फलों , दालों एवं उत्‍पादों, चीनी और अंडे की कीमतों में भारी गिरावट के कारण ही संभव हो पाई जिनका सीपीआई-सी में 13.1 प्रतिशत का योगदान है।


    आर्थिक समीक्षा में कहा गया है कि पिछले दो वर्षों के दौरान थोक मूल्‍य सूचकांक पर आधारित खाद्य महंगाई दर में भी कमी देखने को मिली है। यह वर्ष 2018-19 में 0 .6 प्रतिशत से कुछ ज्‍यादा आंकी गई थी। यह मार्च, 2019 के 3.9 प्रतिशत और अप्रैल, 2018 के 0.8 प्रतिशत के मुकाबले अप्रैल 2019 में 4.9 प्रतिशत दर्ज की गई।


    ग्रामीण और शहरी महंगाई में कमी


    आर्थिक समीक्षा के अनुसार कम महंगाई दर के मौजूदा दौर की एक खास बात यह है कि ग्रामीण महंगाई के साथ-साथ शहरी महंगाई में भी कमी देखने को मिली है। आर्थिक समीक्षा में बताया गया है कि जुलाई , 2018 से ही शहरी महंगाई की तुलना में ग्रामीण महंगाई में कमी की गति अपेक्षाकृत ज्‍यादा तेज रही है। इसकी बदौलत मुख्‍य महंगाई दर भी घट गई। आर्थिक समीक्षा में कहा गया है कि ग्रामीण महंगाई में कमी खाद्य महंगाई के घटने की बदौलत संभव हो पाई है जो पिछले छह महीनों (अक्‍टूबर, 2018 – मार्च 2019) से ऋणात्‍मक स्‍तर पर टि‍की हुई है।


    ज्‍यादातर राज्‍यों में सीपीआई आधारित महंगाई में कमी देखने को मिली


    आर्थिक समीक्षा में यह बात रेखांकित की गई है कि वित्त वर्ष 2018-19 के दौरान ज्‍यादातर राज्‍यों में सीपीआई आधारित महंगाई में कमी देखने को मिली। वित्त वर्ष 2018-19 के दौरान 23 राज्‍यों/ केन्‍द्र शासित प्रदेशों में महंगाई दर 4 प्रतिशत से कम थी। आर्थिक समीक्षा में यह भी बताया गया है कि वित्त वर्ष 2018-19 के दौरान 16 राज्‍यों/केन्‍द्र शासित प्रदेशों में महंगाई दर अखिल भारतीय औसत से कम आंकी गई। इस दौरान दमन एवं दीव में महंगाई दर न्‍यूनतम रही और इस लिहाज से इसके बाद हिमाचल प्रदेश एवं आंध्र प्रदेश का नंबर आता है।


    महंगाई के वाहक


    आर्थिक समीक्षा के अनुसार वित्त वर्ष 2018-19 के दौरान अखिल भारतीय स्‍तर पर सीपीआई-सी आधारित महंगाई दर में परिवर्तन मुख्‍यत: विविध समूह के कारण देखने को मिला , जिसके बाद ईंधन और प्रकाश समूह का नंबर आता है। आर्थिक समीक्षा में बताया गया है कि मुख्‍य महंगाई दर को उपयुक्‍त स्‍वरूप प्रदान करने में सेवाओं का सापेक्ष महत्‍व बढ़ गया है क्‍योंकि इसने अपने भारांक (वेटेज) से कहीं ज्‍यादा योगदान दिया है। सेवाओं के 40 आइटमों को सीपीआई-सी में 23.37 प्रतिशत वेटेज दिया गया है।


    महंगाई को अंकुश में रखने के उपाय


    महंगाई को काबू में रखने के लिए सरकार द्वारा उठाए गए विभिन्‍न कदमों का उल्लेख करते हुए आर्थिक समीक्षा में बताया गया है कि महंगाई को नियंत्रण में रखना अब भी नीतिगत फोकस का एक महत्‍वपूर्ण क्षेत्र है। आर्थिक समीक्षा में कहा गया है कि सरकार ने महंगाई , विशेषकर खाद्य महंगाई को नियंत्रण में रखने के लिए अनेक कदम उठाए हैं। आर्थिक समीक्षा में कहा गया है कि इसके तहत उठाए गए उपायों में अन्‍य बातों के अलावा सामान्‍य उपाय और विशिष्‍ट उपाय भी शामिल हैं।


    आर्थिक समीक्षा के अनुसार , नियमित उपायों में कालाबाजारी के साथ महंगाई की नियमित निगरानी, जमाखोरी एवं कालाबाजारी के खिलाफ राज्‍यों को एडवाइजरी जारी करना, महत्‍वपूर्ण जिंसों की कीमतों एवं उपलब्‍धता पर नियमित रूप से समीक्षा बैठकें आयोजित करना, उत्‍पादन को बढ़ावा देने के लिए दालों एवं अन्‍य फसलों के ज्‍यादा न्‍यूनतम समर्थन मूल्‍य तय करना और कृषि- बागवानी जिंसों की खरीद के लिए कृषि स्थिरीकरण कोष (पीएसएफ) बनाना शामिल हैं।


    आर्थिक समीक्षा के अनुसार , सरकार द्वारा उठाये गए विशिष्‍ट कदमों में पीएसएफ के तहत खरीदे गए स्‍टॉक से उचित मूल्‍यों पर प्‍याज जारी करना, रणनीतिक बाजार उपायों के लिए बफर स्‍टॉक की दालों का उपयोग करना और सेना एवं केन्‍द्रीय अर्द्ध-सैन्‍य बलों की जरूरतों को पूरा करना शामिल हैं।


    ***


    आर.के.मीणा/आरएनएम/एएम/जेके/आरके/एमएस/आरआरएस/आईपीएस/एजी/केपी/डीए/जीआरएस/डीके/वीके/एमएस/एम/वाईबी-

    
    
    (Release ID: 1577047) Visitor Counter : 326