      प्रधानमंत्री कार्यालय

      प्रधानमंत्री ने केंद्रीय बजट 2019-2020 की प्रशंसा की
      
      बजट 21वीं सदी में भारत के विकास को तेजी देगा: प्रधानमंत्री

      Posted On: 05 JUL 2019 2:39PM by PIB Delhi

    प्रधानमंत्री श्री नरेंद्र मोदी ने केंद्रीय बजट 2019-20 की सराहना करते हुए कहा कि यह बजट नये भारत के निर्माण के लिए है।


    आज संसद में वित्‍त मंत्री द्वारा 2019-20 का वार्षिक बजट प्रस्‍तुत करने के बाद प्रधानमंत्री ने अपने वक्तव्‍य में कहा कि यह बजट गरीबों को मजबूत बनाएगा और देश के युवाओं के लिए बेहतर भविष्‍य का सृजन करेगा।


    प्रधानमंत्री ने बजट के संभावित लाभों की चर्चा करते हुए कहा कि यह बजट देश में विकास की गति में तेजी लाएगा और मध्‍यम वर्ग के लोगों को बहुत लाभ देगा।


    प्रधानमंत्री ने कहा, ‘बजट कर प्रक्रिया को सरल बनाएगा और देश में आधारभूत संरचना के आधुनिकीकरण में सहायक होगा।’


    श्री नरेंद्र मोदी ने कहा कि बजट उद्यमों के साथ-साथ उद्यमियों को भी मजबूती प्रदान करेगा। उन्‍होंने कहा कि बजट से देश के विकास में महिलाओं की भागीदारी बढ़ेगी। प्रधानमंत्री ने कहा कि भारत में कृषि क्षेत्र में परिवर्तन के लिए बजट में रोडमैप मौजूद है।


    प्रधानमंत्री ने 2019-20 के बजट को आशा से भरा बजट बताया। उन्होंने बताया कि यह बजट 21वीं शताब्‍दी में भारत के विकास को गति देगा।


    प्रधानमंत्री ने कहा केंद्र सरकार ने समाज के गरीब किसान, अनुसूचित जाति तथा वंचित वर्गों को सशक्‍त बनाने के लिए चौतरफा कदम उठाएं। उन्‍होंने कहा यह सशक्‍तिकरण समाज के कमजोर वर्ग के लोगों को अगले 5 वर्षों में देश का पावर हाउस बनाएगा। उन्‍होंने कहा कि देश इन सशक्‍त वर्गों से 5 ट्रिलियन डॉलर की अर्थव्‍यवस्‍था के सपनों को पूरा करने में ऊर्जा प्राप्‍त करेगा।


    ****


    आर.के.मीणा/आरएनएम/एएम/एजी/एसकेपी-1918

    
    
    (Release ID: 1577476) Visitor Counter : 515
    
    
      Read this release in: Assamese , Tamil , Kannada , English , Urdu , Marathi , Bengali , Punjabi , Gujarati