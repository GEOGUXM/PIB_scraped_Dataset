      वाणिज्‍य एवं उद्योग मंत्रालय

      जून, 2019 के दौरान भारत से वस्‍तुओं एवं सेवाओं का निर्यात 44.46 अरब अमेरिकी डॉलर का हुआ
      
      जून, 2019 के दौरान सेवा निर्यात में 15.24 प्रतिशत का इजाफा

      Posted On: 15 JUL 2019 8:18PM by PIB Delhi

    जून 2019 के दौरान भारत से वाणिज्यिक वस्‍तुओं एवं सेवाओं का कुल निर्यात 44.46 अरब अमेरिकी डॉलर का होने का अनुमान लगाया गया है, जो जून 2018 की तुलना में 0.27 प्रतिशत की मामूली कमी को दर्शाता है।


    अप्रैल-जून, 2019 के दौरान भारत से वस्‍तुओं एवं सेवाओं का कुल निर्यात 137.26 अरब अमेरिकी डॉलर का होने का अनुमान लगाया गया है, जो अप्रैल-जून, 2018 की तुलना में 3.14 प्रतिशत अधिक है।


    जून, 2019 के दौरान वाणिज्यिक वस्‍तुओं का निर्यात 25.01 अरब अमेरिकी डॉलर का हुआ जो जून, 2018 की तुलना में 9.71 प्रतिशत की ऋणात्‍मक वृद्धि को दर्शाता है।


    जून, 2019 के दौरान वाणिज्यिक वस्‍तुओं के आयात में मूल्‍य की दृष्टि से ऋणात्‍मक वृद्धि‍ दर्ज की गई। जून, 2019 में 40.29 अरब अमेरिकी डॉलर का आयात हुआ जो जून, 2018 के मुकाबले 9.06 प्रतिशत कम है।


    जून, 2019 के दौरान वाणिज्यिक व्‍यापार घाटा 15.28 अरब अमेरिकी डॉलर आंका गया, जो जून, 2018 के मुकाबले 7.98 प्रतिशत की कमी को दर्शाता है।


    जून, 2019 के लिए सेवाओं के निर्यात से जुड़े आरबीआई के आंकड़ों के अनुसार इस दौरान सेवा निर्यात में 15.24 प्रतिशत की बढ़ोतरी होने का अनुमान लगाया गया है।


    वाणिज्यिक निर्यात


    जून, 2019 के दौरान निर्यात में कमी मुख्‍यत: ‘बेस इफेक्‍ट’ के कारण दर्ज की गई है क्‍योंकि जून, 2018 इस दृष्टि से काफी उत्‍साहवर्धक माह साबित हुआ था। वैसे तो वर्ष 2015-16 से ही जून महीने में निर्यात औसतन 22-23 अरब अमेरिकी डॉलर आंका गया है, लेकिन जून 2018 के दौरान निर्यात अपेक्षाकृत काफी ज्‍यादा 27.70 अरब अमेरिकी डॉलर का हुआ था।


    जून, 2019 के दौरान निर्यात में ऋणात्‍मक वृद्धि दरअसल वैश्विक रुझान के अनुरूप भी रही है जिस वजह से हाल के महीनों में भारत से निर्यात पर प्रतिकूल असर पड़ा है। विश्‍व बैंक ने अपनी ‘वैश्विक आर्थिक संभावनाओं (जून, 2019)’ में वर्ष 2019 के दौरान वैश्विक व्‍यापार के अपेक्षाकृत कम रहने का अनुमान लगाया है। इस वर्ष वैश्विक व्‍यापार में 2.6 प्रतिशत की वृद्धि होने का अनुमान लगाया गया है जो इसके पिछले अनुमान की तुलना में एक प्रतिशत कम है।


    हाल के महीनों में दुनिया की कई प्रमुख अर्थव्‍यवस्‍थाओं के निर्यात में भी ऋणात्‍मक वृद्धि दर्ज की गई है। अप्रैल, 2019 के लिए उपलब्‍ध विश्‍व व्‍यापार संगठन (डब्‍ल्‍यूटीओ) के नवीनतम आंकड़ों के अनुसार जापान, यूरोपीय संघ, चीन और अमेरिका से इस दौरान हुए निर्यात में क्रमश: 5.88, 4.30, 2.75 तथा 2.12 प्रतिशत की ऋणात्‍मक वृद्धि दर्ज की गई है।


    जून, 2019 के दौरान जिन प्रमुख जिंसों के कारण निर्यात वृद्धि दर ऋणात्‍मक रही है उनमें पेट्रोलियम उत्‍पाद, चावल, सूती धागे/फैब्रिक/मेड-अप, रत्‍न एवं जेवरात, सिले-सिलाए परिधान, कार्बनिक एवं अका‍र्बनिक रसायन और इंजीनियरिंग सामान प्रमुख हैं। इन प्रमुख जिंसों के निर्यात में जून, 2019 के दौरान क्रमश: 32.85, 28.05, 19.73, 10.67, 9.18, 8.17 तथा 2.65 प्रतिशत की कमी दर्ज की गई है।


    वाणिज्यिक आयात


    जून, 2019 के दौरान वाणिज्यिक वस्‍तुओं के आयात में भी कमी दर्ज की गई है। जून, 2019 के दौरान वाणिज्यिक वस्‍तुओं का आयात कुल मिलाकर 40.29 अरब अमेरिकी डॉलर का हुआ जो जून, 2018 की तुलना में 9.06 प्रतिशत कम है। अप्रैल-जून, 2019 के दौरान आयात कुल मिलाकर 127.04 अरब अमेरिकी डॉलर होने का अनुमान लगाया गया है, जो अप्रैल-जून 2018 की तुलना में 0.29 प्रतिशत कम है।


    जून, 2019 के दौरान क्रूड पेट्रोलियम और उत्‍पादों के आयात (11.03 अरब अमेरिकी डॉलर) में जून, 2018 की तुलना में 13.33 प्रतिशत की ऋणात्‍मक वृद्धि दर्ज की गई है।


    जून, 2019 के दौरान वाणिज्यिक वस्‍तुओं के मामले में व्‍यापार घाटा 15.28 अरब अमेरिकी डॉलर का आंका गया है, जबकि जून 2018 में यह आंकड़ा 16.60 अरब अमेरिकी डॉलर था। इस तरह वाणिज्यिक वस्‍तुओं के मामले में व्‍यापार घाटे में जून, 2019 के दौरान 7.98 प्रतिशत की उल्‍लेखनीय कमी दर्ज की गई है।


    ***


    आर.के.मीणा/आरएनएम/एएम/आरआरएस/वीके-2041

    
    
    (Release ID: 1578915) Visitor Counter : 83
    
    
      Read this release in: Hindi , English