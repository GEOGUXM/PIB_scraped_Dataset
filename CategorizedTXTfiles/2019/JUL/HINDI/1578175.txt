      गृह मंत्रालय

      बीपीआर एंड डी और मोरारजी देसाई राष्ट्रीय योग संस्थान के बीच समझौता
      Posted On: 03 JUL 2019 6:15PM by PIB Delhi


    पूरे देश में पुलिस कर्मियों और सीएपीएफ कर्मियों तथा उनके परिवार के सदस्यों को योग शिक्षा व प्रशिक्षण पाठ्यक्रम/कार्यक्रम आयोजित करने के लिए पुलिस अनुसंधान व विकास ब्यूरो (बीपीआर एंड डी) तथा मोरारजी देसाई राष्ट्रीय योग संस्थान के बीच 03 जुलाई, 2019 को समझौता हुआ। इस परियोजना के तहत निम्न गतिविधियां प्रस्तावित हैं-


    i) योग शिक्षकों के लिए प्रशिक्षण कार्यक्रम आयोजित करना और पुलिस कर्मियों और उनके परिवार के सदस्यों को स्वास्थ्य एवं आरोग्य के लिए योग प्रशिक्षण प्रदान करना।


    ii) ‘ पुलिस कर्मियों के स्वास्थ्य एवं आरोग्य पर योग का प्रभाव ’ विषय पर शोध अध्ययन का संचालन।


    iii) योग शिक्षा तथा पुलिस कर्मियों के बेहतर स्वास्थ्य व बेहतर प्रदर्शन पर राष्ट्रीय सर्वेक्षण का संचालन।


    आयुष मंत्रालय के संयुक्त सचिव श्री पी.एन. रंजीत कुमार ने पुलिस कर्मियों के दैनिक जीवन में योग के महत्व के बारे में जानकारी दी।


    बीपीआर एंड डी के महानिदेशक श्री वी.एस.के. कौमुदी ने पुलिस कर्मियों के मध्य योग की शुरूआत के बारे में जानकारी दी। उन्होंने कहा कि सभी राज्यों/केन्द्रशासित प्रदेशों/ सीएपीएफ तथा सीएपीटी, सीडीटीआई के पाठ्यक्रमों में योग को शामिल किया जाएगा। इससे पुलिस कर्मियों को तनाव से मुक्त रहने में मदद मिलेगी। इससे जीवन की गुणवत्ता बेहतर होगी और पुलिस कर्मियों द्वारा दी जा रही सेवाएं बेहतर होंगी।


    बीपीआर एंड डी की ओर से श्रीमती अनुपमा एन. चंद्रा, आईजी/नि. (प्रशिक्षण) तथा मोरारजी देसाई राष्ट्रीय योग संस्थान के निदेशक डॉ. आई.वी. बासवरेड्डी ने नई दिल्ली स्थित बीपीआर एंड डी मुख्यालय में समझौते पत्र पर हस्ताक्षर किए।


    ***


    आर.के.मीणा /आरएनएम/एएम/जेके / एमएस -1978

    
    
    (Release ID: 1578175) Visitor Counter : 27
    
    
      Read this release in: English