      मंत्रिमण्‍डल

      मंत्रिमंडल ने राष्ट्रीय खनिक स्वास्थ्य संस्थान का विलय/एकीकरण आईसीएमआर-राष्ट्रीय व्यावसायिक स्वास्थ्य संस्थान के साथ करने की मंजूरी दी
      Posted On: 24 JUL 2019 4:19PM by PIB Delhi


    प्रधानमंत्री श्री नरेन्द्र मोदी की अध्यक्षता में केंद्रीय मंत्रिमंडल ने खान मंत्रालय के अंतर्गत स्वशासी संस्थान राष्ट्रीय खनिक स्वास्थ्य संस्थान (एनआईएमएच) को समाप्त करने और सभी संपत्तियों और देनदारियों के साथ इसका विलय/एकीकरण स्वास्थ्य और परिवार कल्याण मंत्रालय के अंतर्गत आईसीएमआर- राष्ट्रीय व्यावसायिक स्वास्थ्य संस्थान (एनआईओएच), अहमदाबाद में करने को मंजूरी दे दी है। मंत्रिमंडल ने एनआईएमएच के सभी कर्मचारियों को समान पद/ वेतन मान में एनआईओएच में समाहित करने और उनके वेतन की सुरक्षा की भी मंजूरी दी है। एनआईएमएच को समाप्त करने और एनआईएमएच का एनआईओएच के साथ विलय/एकीकरण के लिए आवश्यक कदम एनआईएमएच, आईसीएमआर, एनआईओएच, खान मंत्रालय और स्वास्थ्य और परिवार कल्याण मंत्रालय के स्वास्थ्य अनुसंधान विभाग उठायेंगे।


    प्रभाव :


    एनआईएमएच का एनआईओएच में विलय/एकीकरण से दोनों संस्थानों को सार्वजनिक धन के सक्षम प्रबंधन के अतिरिक्त व्यावसायिक क्षेत्र में विशेषज्ञता बढ़ाने में लाभ मिलेगा।


    पृष्ठभूमि :


    भारत सरकार द्वारा एनआईएमएच की स्थापना 1990 में की गई थी और इसे कर्नाटक सोसायटीज पंजीकरण अधिनियम, 1960 के अंतर्गत सोसायटी के रूप में पंजीकृत किया गया था। एनआईएमएच का पंजीकृत कार्यालय कोलार गोल्ड फील्ड, कर्नाटक में और केंद्रीय प्रयोगशाला नागपुर में है। संस्थान व्यावसायिक स्वास्थ्य और स्वच्छता में प्रायोगिक अनुसंधान करता है और खनन और खनिज आधारित उद्योग को धातु क्षेत्र के विशेष संदर्भ में तकनीकी सेवाएं देता है तथा अनुसंधान और विकास के माध्यम से खदानों की सुरक्षा और खनिकों के स्वास्थ्य की दिशा में प्रयास करता है।


    एनआईओएच का फोकस क्षेत्र व्यावसायिक स्वास्थ्य क्षेत्र से संबंधित है जिसमें व्यावसायिक औषधि और व्यावसायिक स्वच्छता भी शामिल है। स्वशासी संस्थानों के कामकाज और कार्य प्रदर्शन की समीक्षा के संदर्भ में अन्य विषयों के साथ व्यय प्रबंधन आयोग ने सिफारिश की कि समान उद्देश्यों वाले संगठनों के विलय पर विचार किया जा सकता है और ताकि संचालन और लागत में कमी के कार्य को प्रोत्साहन मिले। इसी के अनुसार एनआईएमएच का एनआईओएच के साथ विलय करने की सिफारिश की गई।


    ***


    वीआरआरके/आरकेमीणा/आरकेमीणा/एएम/एजी/सीएस-2

    
    
    (Release ID: 1580091) Visitor Counter : 233
    
    
      Read this release in: Assamese , English , Urdu , Marathi , Bengali , Punjabi , Gujarati , Tamil , Telugu , Kannada , Malayalam