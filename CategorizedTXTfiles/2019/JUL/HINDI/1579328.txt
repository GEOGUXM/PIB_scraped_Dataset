      राष्ट्रपति सचिवालय

      राष्‍ट्रपति ने उच्‍चतम न्‍यायालय के अतिरिक्‍त भवन परिसर का उद्घाटन किया
      Posted On: 17 JUL 2019 7:22PM by PIB Delhi


    राष्ट्रपति श्री रामनाथ कोविंद ने आज (17 जुलाई, 2019) नई दिल्ली में उच्‍चतम न्यायालय के अतिरिक्त भवन परिसर का उद्घाटन किया। उन्हें इस अवसर पर विभिन्न क्षेत्रीय भाषाओं में अनुदित उच्‍चतम न्यायालय के 100 महत्‍वपूर्ण फैसलों की एक प्रति भेंट की गई।


    इस अवसर पर राष्‍ट्रपति ने अपने संबोधन में कहा कि नौ विभिन्‍न भारतीय भाषाओं में न्‍यायालय के जिन 100 अहम फैसलों का अनुवाद किया गया है उन फैसलों ने एक नई शुरुआत की है। इनमें श्रम कानूनों, उपभोक्ता संरक्षण, परिवार और व्यक्तिगत कानूनों, भूमि अधिग्रहण और किराया विवादों को निबटाने सें संबधित फैसलों को प्राथमिकता दी गई है क्योंकि ये आम लोगों की चितांओं से जुड़े विषय है। उन्‍होंने कहा कि विभिन्‍न भाषाओं में अनुवाद करने का यह काम सीमित नहीं रहना चाहिए बल्कि यह सुनिश्चित किया जाना चाहिए कि उच्चतम न्यायालय और उच्च न्यायालयों के ज्‍यादातर फैसले और विशेष रूप से संवैधानिक मामलों से जुड़े फैसले सभी प्रमुख भारतीय भाषाओं में उपलब्ध कराए जाएं। उन्होंने कहा कि शुरुआती तौर पर यह कानूनी विवादों को सुलझाने के लिए एक वरदान साबित होगा लेकिन अंततः देश में कानून की बारीकियों को समझने में बहुत मदद करेगा और इसके जरिए कानूनी रूप से जागरूक और प्रबुद्ध समाज के निर्माण में मदद मिलेगी।


    राष्ट्रपति ने कहा कि न्याय प्रणाली की दक्षता और जवाबदेही , गुणवत्ता और संख्‍या दोनों पर निर्भर है। उन्‍होंने कहा, ‘एक ओर जहां हमारे न्यायाधीशों की प्रतिभा और हमारी न्यायपालिका की स्वतंत्रता को दुनिया भर में सराहा जाता है वहीं दूसरी ओर न्‍यायालयों में समय-समय पर रिक्तियों और न्‍यायाधीशों की संख्‍या की समस्या भी उत्पन्न हुई है, फिर भी, आज हम इस स्थिति में हैं कि उच्चतम न्यायालय में सभी 31 रिक्त पदों को सक्षम जजों से भर दिया गया है। यह पूरे एक दशक के बाद हुआ है।’ उन्होंने इस उपलब्धि के लिए कॉलेजियम और सरकार को बधाई दी।


    राष्ट्रपति का भाषण देखने के लिए यहां क्लिक करें


    ***


    आर.के.मीणा /आरएनएम/एएम/एमएस/एसके-2070

    
    
    (Release ID: 1579328) Visitor Counter : 136
    
    
      Read this release in: English , Urdu , Punjabi