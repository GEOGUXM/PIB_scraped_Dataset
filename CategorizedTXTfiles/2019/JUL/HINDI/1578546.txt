      पोत परिवहन मंत्रालय

      श्री मनसुख मांडविया भूटान के माल से लदे जहाज को कल भारत के अंतर्देशीय जलमार्ग के जरिए बांग्लादेश के लिए रवाना करेंगे
      
      यह अपनी तरह की पहली माल ढुलाई है जो भूटान को बांग्लादेश से जोड़ती है
      
      Posted On: 11 JUL 2019 7:41PM by PIB Delhi


      अंतर्देशीय जलमार्गों को बढ़ावा देने संबंधी प्रधानमंत्री श्री नरेन्द्र मोदी के विजन को आगे बढ़ाते हुए शिपिंग राज्य मंत्री (स्वतंत्र प्रभार) और रसायन एवं उर्वरक राज्य मंत्री श्री मनसुख मांडविया कल भूटान के माल (कार्गो) से लदे एक जहाज को ब्रह्मपुत्र नदी (एनडब्ल्यू2) और भारत-बांग्लादेश प्रोटोकॉल रूट के जरिए बांग्लादेश के लिए रवाना करेंगे। यह अपनी तरह की पहली माल ढुलाई है, जिसके तहत दो देशों यथा भूटान और बांग्लादेश को आपस में जोड़ने (कनेक्ट) के लिए एक भारतीय अंतर्देशीय जलमार्ग का उपयोग किया जा रहा है।


      भारतीय अंतर्देशीय जलमार्ग प्राधिकरण (आईडब्ल्यूएआई) के जहाज एमवी एएआई पर 1000 मीट्रिक टन गिट्टी (क्रश्ड स्टोन) को लाद कर उसकी ढुलाई भारत के एनडबल्यू2 और भारत-बांग्लादेश प्रोटोकॉल रूट के जरिए असम के धुबरी बंदरगाह से बांग्लादेश के नारायणगंज तक की जाएगी।


      इस गिट्टी को ट्रकों के जरिए भूटान के फुएंटशोलिंग से लाया गया था, जो असम स्थित आईडब्ल्यूएआई की धुबरी घाट (जेटी) से 160 किलोमीटर दूर है।


      भूटान स्थल मार्ग के जरिए बांग्लादेश में विभिन्न निर्माण परियोजनाओं के लिए व्यापक मात्रा में गिट्टी का निर्यात करता रहा है।


      अंतर्देशीय जलमार्ग के जरिए ढुलाई दरअसल माल भेजने का एक वैकल्पिक साधन है, जो अपेक्षाकृत ज्यादा सस्ती और पर्यावरण अनुकूल है। यही नहीं, इसके जरिए सड़क मार्ग की तुलना में अपेक्षाकृत ज्यादा मात्रा में माल ढुलाई की जा सकती है, जिससे स्थल मार्गों पर भीड़-भाड़ कम करने में मदद मिलेगी। जहां एक ओर इस खेप की ढुलाई अंतर्देशीय जलमार्ग से होते हुए केवल एक नौका या जहाज के जरिए की जी रही है, वहां दूसरी ओर सड़क मार्ग से इतनी ही माल की ढुलाई करने के लिए 20-20 मीट्रिक टन की क्षमता वाले 50 ट्रकों की जरूरत पड़ती।


      इस ढुलाई से भारत के अंतर्देशीय जलमार्गों के जरिए भूटान और बांग्लादेश के बीच गिट्टी के साथ-साथ अन्य माल (कार्गो) का भी निर्यात करने के मामले में भूटान के निर्यातकों का विश्वास बढ़ जाने की आशा है। भूटान के निर्यातकों और आयातकों द्वारा अब से इस मार्ग का बार-बार इस्तेमाल किए जाने की उम्मीद है।


      ****


      आर.के.मीणा / आरएनएम/एएम/आरआरएस/एमएस -2001


    

    
    (Release ID: 1578546) Visitor Counter : 252
    
    
      Read this release in: English , Urdu