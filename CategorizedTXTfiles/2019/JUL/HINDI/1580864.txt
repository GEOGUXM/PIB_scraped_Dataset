      रक्षा मंत्रालय

      आईएनएस तरकश हेलसिंकी, फिनलैंड पहुंचा
      Posted On: 31 JUL 2019 3:10PM by PIB Delhi


      यूरोप और अफ्रीका में समुद्री तैनाती के सिलसिले में भारतीय नौसेना पोत तरकश आज तीन दिन की यात्रा पर हेलसिंकी , फिनलैंड पहुंच गया। यह जहाज भारतीय नौसेना के पश्चिमी कमान का हिस्सा है और मुंबई स्थित पश्चिमी नौसेना कमान के फ्लैग ऑफिसर कमांडिंग इन चीफ के संचालन कमान के अधीन है। पश्चिमी नौसेना कमान के फ्लैग ऑफिसर कमांडिंग इन चीफ वाइस एडमिरल अजित कुमार पी. भी 30 जुलाई, 2019 को हेलसिंकी , फिनलैंड पहुंच चुके हैं। वे भारतीय प्रतिनिधिमंडल का नेतृत्व करेंगे।


      उल्लेखनीय है कि आईएनएस तरकश भारतीय नौसेना का अत्यंत सक्षम अग्रणी फ्रीगेट है और यह जहाज विभिन्न हथियारों तथा दूरसंवेदी उपकरणों से लैस है। पोत के कमांडर कैप्टन सतीश वासुदेव हैं, जो 30 अधिकारियों सहित 250 से अधिक नौसेना कर्मियों का नेतृत्व करते हैं।


      इस यात्रा के दौरान फिनलैंड के विभिन्न विशिष्टजन और सरकारी अधिकारी पोत का दौरा करेंगे। दोनों देशों के बीच सहयोग बढ़ाने के लिए फिनलैंड नौसेना तथा तटरक्षक के बीच व्यावसायिक आदान-प्रदान की योजना है। सामाजिक और खेल गतिविधियों के अलावा भारतीय नौसेना तथा फिनलैंड के तटरक्षक के बीच उत्कृष्ट व्यवहारों को साझा किया जाएगा।


      भारत और फिनलैंड के बीच पारम्परिक सौहार्दपूर्ण तथा दोस्ताना संबंध हैं। दोनों देशों के बीच सांस्कृतिक आदान-प्रदान और सहयोग के लिए तमाम तरह की पहलें की जाती रही हैं। दोनों पक्षों के बीच उच्चस्तरीय द्विपक्षीय संवाद और आवागमन होता रहा है।


      भारतीय नौसेना के पोत नियमित रूप से मित्र देशों के साथ अंतर्राष्ट्रीय सहयोग बढ़ाने के लिए तैनात किए जाते रहे हैं। यह मित्र देशों के बीच ‘मैत्री-सेतु’ बनाने के मिशन का अंग है। भारतीय पोत का फिनलैंड दौरा दोनों देशों के बीच संबंधों में इजाफा करने तथा समुद्री हितों के मद्देनजर एक महत्वपूर्ण कदम है।


      ****


      आर.के.मीणा/आरएनएम/एएम/एकेपी/एमएस-2243

    
    
    (Release ID: 1580864) Visitor Counter : 112
    
    
      Read this release in: English , Urdu