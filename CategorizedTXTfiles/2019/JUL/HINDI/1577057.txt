      वित्‍त मंत्रालय

      विद्युत वाहनों की कुल जीवनकाल स्वामित्व लागत घटाने के लिए उचित नीतिगत प्रयासों की जरूरत है
      
      विद्युत वाहनों का बाजार हिस्सा बढ़ाने के लिए त्वरित चार्जिंग सुविधाओं की पहुंच जरूरी

      Posted On: 04 JUL 2019 12:28PM by PIB Delhi

      केन्‍द्रीय वित्‍त एवं कॉरपोरेट मामलों की मंत्री श्रीमती निर्मला सीतारमन ने आज संसद में आर्थिक समीक्षा 2018-19 पेश की। जिसमें बताया गया है कि विद्युत वाहनों की भारत में व्यापक संभावना है। ऐसा इसलिए नहीं कि यह वाहन पर्यावरण अनुकूल हैं बल्कि ये इसलिए भी महत्वपूर्ण हैं कि भारत विद्युत वाहनों के विनिर्माण केन्द्र के रूप में उभर सकता है। इससे रोजगार और प्रगति के अवसरों का सृजन होगा। भविष्य में भारत के किसी शहर को विद्युत वाहनों के डेट्रायट के रूप में उभरते हुए देखने की कल्पना अविश्वसनीय नहीं होगी। समीक्षा में बताया गया है कि विद्युत वाहनों की कुल जीवनकाल स्वामित्व लागत कम करने और सभी उपभोक्ताओं के लिए इन्हें परम्परागत वाहनों का आकर्षक विकल्प भी बनाने के उपयुक्त नीतिगत प्रयास किये जाने की जरूरत है।


      पर्यावरण , वन और जलवायु परिवर्तन मंत्रालय ( 2018) का उल्लेख करते हुए आर्थिक समीक्षा में बताया गया है कि भारत में औद्योगिक क्षेत्र के बाद परिवहन क्षेत्र कार्बन डाईआक्साइड का दूसरा सबसे बड़ा उत्सर्जन क्षेत्र है। देश में कुल उत्सर्जन में सड़क परिवहन का लगभग 90 प्रतिशत योगदान है। पेट्रोलियम उत्पादों के लिए देश की भारी आयात निर्भरताको देखते हुए यह आवश्यक है कि हमारी गतिशीलता में स्थाई रूप से मदद करने के लिए वैकल्पिक ईंधनों पर ध्यान केन्द्रित किया जाए।


      विद्युत वाहनों की वैश्विक स्थिति की समीक्षा करते हुए बताया गया है कि चीन में विद्युत वाहनों का बाजार में हिस्सा लगभग दो प्रतिशत , नार्वे में यह लगभग 39 प्रतिशत है जबकि भारतीय बाजार में विद्युत कारों का हिस्सा केवल 0.06 प्रतिशत है। नीति आयोग का उल्लेख करते हुए समीक्षा में बताया गया है कि भारत में दो पहियों वाले विद्युत वाहनों का विद्युत वाहनों की बिक्री में बड़ा हिस्सा रहा है। 2018 में ऐसे लगभग 54,800 विद्युत वाहनों की बिक्री हुई। हाल के वर्षों में दो पहिया वाहनों और बसों की विद्युतीकरण में काफी बढ़ोतरी हुई है।


      यह देखते हुए कि चार्जिंग ढांचे की बढ़ती हुई उपलब्धता के साथ विद्युत वाहनों का बाजार हिस्सा बढ़ रहा है समीक्षा में बताया गया है कि अब यह बहुत महत्वपूर्ण हो गया है कि सड़क नेटवर्क के साथ-साथ पर्याप्त संख्या में चार्जिंग स्टेशन बनाए जाएं। समीक्षा में उल्लेख किया गया है कि विद्युत वाहनों का बाजार हिस्सा बढ़ाने के लिए तेजी से चार्जिंग करने वाली सुविधाएं स्थापित की जाएं।


      विद्युत वाहनों की खरीददारी बढ़ाने के बारे में आर्थिक समीक्षा में बताया गया है कि भारत में चार्जिंग बुनियादी ढांचे की सीमित उपलब्धता विद्युत वाहनों की खरीददारी बढ़ाने में मुख्य बाधा है। परम्परागत वाहनों की तुलना में विद्युत वाहनों की पूरी चार्जिंग में लगने वाला समय भी एक अन्य समस्या है। आर्थिक समीक्षा में बताया गया है कि ऐसे बुनियादी ढांचे को जुटाने और निवेश को बढ़ाने में देश के लिए वैश्विक चार्जिंग मानकों के साथ एक महत्वपूर्ण नीति बनाई जाने की जरूरत है। इसके साथ-साथ ऑन लाइन नक्शों और अन्य माध्यमों जैसे वस्तुगत सिग्नलों के माध्यम से विद्युत वाहनों के उपयोगकर्ताओं को सार्वजनिक चार्जरों के बारे में जानकारी उपलब्ध कराना भी बहुत महत्वपूर्ण है। इससे विद्युत वाहनों को अपनाने में लोगों को प्रोत्साहित किया जा सकेगा।


      किसी विद्युत वाहन में बैटरी को उसका दिल मानते हुए समीक्षा में कहा गया है कि भारत में अधिक तापमान परिस्थितियों में अच्छी तरह काम कर सकने वाली उचित बैटरी प्रौद्योगिकियों के विकास की जरूरत है। इस पर तुरंत ध्यान दिये जाने की जरूरत है। नीति आयोग का उल्लेख करते हुए आर्थिक समीक्षा में यह अनुमान लगाया गया है कि अगर 2030 तक निजी कारों में विद्युत वाहनों की तीस प्रतिशत , कमर्शियल कारों में 70 प्रतिशत , बसों में 40 प्रतिशत दो और तीन पहिया वाहनों में 80 प्रतिशत पहुंच हो जाए तो कार्बन डाइआक्साइड उत्सर्जन में 846 मिलियन टन तथा 474 मिलियन एमटीओई की तेल बचत अर्जित की जा सकती है। इससे विद्युत वाहनों के विनिर्माण के केन्द्र के रूप में विकसित होने का अवसर भी सुलभ होगा , बशर्ते नीतियां सहायता प्रदान करने वाली हों।


        ****


        आरकेमीणा/आरएनएम / एएम/जेके/आरके/एमएस/आरआरएस/एजी/आईपीएस/ केपी/डीए/जीआरएस/डीके/वीके/एमएस/एम/वाईबी-

    
    
    (Release ID: 1577057) Visitor Counter : 167