      रक्षा मंत्रालय

      रक्षा मंत्री ने जेवी इंडो रशियन राइफल्‍स प्राइवेट लिमिटेड के संचालन की समीक्षा की
      Posted On: 16 JUL 2019 9:38AM by PIB Delhi


    रक्षामंत्री श्री राजनाथ सिंह ने उत्‍तर प्रदेश के कोरवा में एके-203 एसॉल्‍ट राइफलों के निर्माण के लिए हाल ही में राष्‍ट्र को समर्पित किये गये संयुक्‍त उद्यम इंडो-रशियन राइफल्‍स प्राइवेट लिमिटेड (आईआरआरपीएल) के संचालन की आज एक उच्‍चस्‍तरीय बैठक में समीक्षा की।


    आईआरआरपीएल के मुख्‍य कार्यपालक अधिकारी (सीईओ) मेजर जनरल संजीव सेंगर ने बताया कि यह भारत की ओर से भारतीय आयुध निर्माणियां (ओएफबी) और रूस की ओर से रोसोनबोरोन एक्‍सपोर्ट तथा कन्‍सर्न कलाश्निकोव राइफल का एक संयुक्‍त उद्यम है। इस संयुक्‍त उद्यम में ओएफबी का स्‍वामित्‍व 50.5 प्रतिशत है , जबकि शेष 49.5 प्रतिशत का स्‍वामित्‍व रूसी पक्ष के पास है। इस संयुक्‍त उद्यम का गठन फरवरी, 2019 में भारत और रूस के बीच हस्‍ताक्षरित अंतर-सरकारी समझौते के परिणामस्‍वरूप किया गया था। बहुत कम अवधि में ही इस संयुक्‍त उद्यम ने निर्माण और निर्यात के लिए सभी प्रकार के आवश्‍यक लाइसेंस प्राप्‍त कर लिये। इस संयुक्‍त उद्यम के बोर्ड की बैठक आयोजित की गई तथा संचालन प्रारंभ करने के लिए सेना और ओएफबी के अधिकारी शुरूआती तौर पर इसके साथ जुड़ गये। इस परियोजना के सुचारू कार्यान्‍वयन के लिए रूसी साझेदारों के साथ निकट सहयोग और नियमित संवाद बनाये रखा गया है। 6.71 लाख राइफलों की आपूर्ति के लिए रक्षा मंत्रालय द्वारा जारी किये गये आरएफपी के लिए संयुक्‍त उद्यम की ओर से उत्‍तर दाखिल किया जा रहा है।


    आईआरआरपीएल के सीईओ ने रक्षा मंत्री को उत्‍तर प्रदेश रक्षा गलियारे के उत्‍प्रेरक के रूप में इस परियोजना के सामर्थ्‍य की जानकारी दी , क्‍योंकि इस संयुक्‍त उद्यम के पूरी तरह संचालित हो जाने पर इसके द्वारा एमएसएमई से अनेक संघटक और सेवाएं प्राप्‍त करने की संभावना है। उम्‍मीद है कि इससे क्षेत्र में निवेश और रोजगार के साधनों का सृजन होगा।


    रक्षा मंत्री ने इस परियोजना के कार्यान्‍वयन की दिशा में किये जा रहे प्रयासों की सराहना की और इस परियोजना के त्‍वरित कार्यान्‍वयन के लिए समस्‍त गतिविधियों का संचालन प्राथमिकता से किये जाने का निर्देश दिया। उन्‍होंने इस परियोजना के अनुसार , राइफल के 100 प्रतिशत स्‍वदेशीकरण की आवश्‍यकता और आईआरआरपीएल की ओर से अन्‍य मित्र देशों को राइफलें निर्यात करने पर ध्‍यान केन्द्रित करने पर जोर दिया।


    इस बैठक में रक्षा सचिव श्री संजय मित्रा , सचिव (रक्षा उत्‍पादन) डॉ. अजय कुमार और रक्षा मंत्रालय के अन्‍य वरिष्‍ठ अधिकारी मौजूद थे।


    **************


    आर.के.मीणा/आरएनएम/एएम/आरके/जीआरएस- 2071

    
    
    (Release ID: 1579327) Visitor Counter : 21
    
    
      Read this release in: English