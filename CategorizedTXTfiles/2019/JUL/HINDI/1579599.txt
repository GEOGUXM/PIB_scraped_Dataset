      जनजातीय कार्य मंत्रालय

      अनुसूचित जनजाति के दस लोगों की हत्या की घटना की जांच करने के लिए राष्ट्रीय अनुसूचित जनजाति आयोग 22 जुलाई, 2019 को सोनभद्र का दौरा करेगा
      Posted On: 19 JUL 2019 5:40PM by PIB Delhi


    राष्ट्रीय अनुसूचित जनजाति आयोग को प्रिंट और इलेक्ट्रॉनिक मीडिया के जरिए पता लगा है कि 18 जुलाई, 2019 को उत्तर प्रदेश के सोनभद्र जिले के उम्भा गांव में जमीन के विवाद पर अनुसूचित जनजाति के दस लोगों की हत्या हो गई और कई लोग घायल हुए। घटना की गंभीरता को देखते हुए आयोग ने उत्तर प्रदेश के मुख्य सचिव, पुलिस महानिदेशक और सोनभद्र जिले के जिलाधिकारी तथा पुलिस अधीक्षक को नोटिस भेजकर आदेश दिया है कि वे इस मामले में सभी तथ्यों और कार्रवाई रिपोर्ट से आयोग को अवगत कराएं। आयोग ने घटना स्थल का दौरा करने, मृतकों और घायलों के परिवार वालों से भेंट करने तथा जिले के प्रशासनिक और पुलिस अधिकारियों के साथ बैठक करने का भी निर्णय किया है।


    इस संबंध में राष्ट्रीय अनुसूचित जनजाति आयोग के अध्यक्ष डॉ. नंद कुमार साय, सदस्य श्रीमती माया चिंतामन इवनाते, भारत सरकार के संयुक्त सचिव श्री एस.के. राठो और सहायक निदेशक श्री आर.के. दुबे घटना की जांच करने के लिए सोनभद्र जिले का दौरा करेंगे। जांच दल 22 जुलाई, 2019 को उम्भा गांव का दौरा करेगा और पीड़ितों से मिलेगा। उसी दिन जांच दल मिर्जापुर के संभागीय आयुक्त, वाराणसी रेंज के अतिरिक्त पुलिस महानिदेशक और सोनभद्र जिले के जिलाधिकारी तथा पुलिस अधीक्षक के साथ बैठक करेगा।


    ***


    आर.के.मीणा/आरएनएम/एएम/एकेपी/एमएस-2098

    
    
    (Release ID: 1579599) Visitor Counter : 339
    
    
      Read this release in: English