      गृह मंत्रालय

      केंद्रीय गृह राज्‍य मंत्री जी. किशन रेड्डी ने मानेसर स्थित एनएसजी गैरीसन का दौरा किया
      Posted On: 29 JUL 2019 4:53PM by PIB Delhi


    केंद्रीय गृह राज्य मंत्री जी. किशन रेड्डी ने 29 जुलाई , 2019 को मानेसर स्थित एनएसजी गैरीसन का दौरा किया। श्री रेड्डी एनएसजी एवरेस्‍ट दल के सफलतापूर्वक वापस लौटने पर आयोजित कार्यक्रम ( फ्लैग इन सेरेमनी ) के मुख्‍य अतिथि थे। सबसे पहले श्री रेड्डी ने शहीदों को श्रृद्धां‍जलि दी जिन्‍होंने मातृभूमि की सेवा में अपने प्राण न्‍योछावर कर दिए थे। एनएसजी के महानिदेशक श्री सुदीप लखटकिया ने श्री रेड्डी को एनएसजी की कार्य प्रणाली के बारे में विस्‍तार से जानकारी दी। मई , 2019 में एनएसजी माउंट एवरेस्‍ट अभियान दल के 11 कमांडों ने विश्‍व के सबसे ऊंचे शिखर पर राष्‍ट्रीय ध्‍वज और एनएसजी झंडे को फहराया। श्री रेड्डी ने अभियान दल के कमांडों टीम को भी संबोधित किया।


    केंद्रीय गृह राज्‍य मंत्री तथा एनएसजी के पूर्व महानिदेशकों का स्‍वागत करते हुए एनएसजी के महानिदेशक श्री सुदीप लखटकिया , आईपीएस ने एनएसजी की स्‍थापना की पृष्‍ठभूमि तथा संगठन की 35 वर्षों की यात्रा के बारे में संक्षिप्‍त जानकारी दी। उन्‍होंने कहा कि 19 कमांडों ने देश की सेवा करते हुए अपने प्राणों की आहुति दी है। उनकी बहादुरी और साहस के लिए राष्‍ट्र ने एनएसजी को 3 अशोक चक्र , 2 कृति चक्र , 3 शौर्य चक्र , एक परम विशिष्‍ट सेवा पदक , एक अति विशिष्‍ट सेवा पदक , 44 सेना पदक और 10 पुलिस पदकों से सम्‍मानित किया है। श्री लखटकिया ने कहा कि आज के दौर में पारंपरिक युद्ध नहीं होता , आतंकी देश , समाज और लोकतांत्रिक ताने-बाने को बर्वाद करने पर तुले हुए हैं। इन चुनौतियों से निपटने के‍ लिए त्‍वरित कार्रवाई की जरूरत होती है। किसी भी संकट से निपटने के लिए एनएसजी 24 x 7 तैयार रहती है।


    अपने संबोध‍न में राज्‍य मंत्री ने एनएसजी की उपलब्धियों और अमृतसर में अश्‍वमेघ , अक्षरधाम मंदिर में वज्र शक्ति , 26/11 के दौरान ब्‍लैक थंडर , पठानकोट में धंगु सुरक्षा जैसी कार्रवाइयों के दौरान एनएसजी की क्षमता की सराहना की। श्री रेड्डी ने ब्‍लैक कैट टीम को माउंट एवरेस्‍ट शिखर पर सफलतापूर्वक आरोहण के लिए बधाई दी। एनएसजी द्वारा अपनी कार्रवाई से संबंधित प्रस्‍तुति दी गई। श्री रेड्डी ने अलगाववाद विरोधी कार्रवाई में उपयोग किए जाने वाले आधुनिक हथियारों और उपकरणों की सराहना की। श्री रेड्डी ने कहा कि सरकार एनएसजी को सभी तकनीकी उपकरण व आधुनिक हथियार उपलब्‍ध कराएगी।


    ***


    आर.के.मीणा/आरएनएम/एएम/जेके/एसकेपी- 222 6

    
    
    (Release ID: 1580749) Visitor Counter : 49
    
    
      Read this release in: English , Urdu