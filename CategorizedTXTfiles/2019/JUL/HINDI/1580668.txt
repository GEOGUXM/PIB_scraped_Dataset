      प्रधानमंत्री कार्यालय

      प्रधानमंत्री ने नई दिल्‍ली में आयोजित कारगिल विजय दिवस स्‍मृति समारोह को संबोधित किया
      
      प्रधानमंत्री : कारगिल विजय भारत के संकल्‍प, क्षमता, साहस, सम्‍मान और अनुशासन की जीत थी
      
      प्रधानमंत्री : आतंकवाद और छद्म युद्ध पूरी दुनिया के लिए एक चुनौती है; मानवता में विश्‍वास रखने वाले सभी व्‍यक्ति सशस्‍त्र बलों का समर्थन करे
      
      प्रधानमंत्री : जब राष्‍ट्रीय सुरक्षा की बात हो, भारत दबाव के आगे नहीं झुकेगा, अथवा किसी रूप में अभाव में नहीं पाया जायेगा

      Posted On: 27 JUL 2019 8:44PM by PIB Delhi

    प्रधानमंत्री श्री नरेन्‍द्र मोदी ने आज नई दिल्‍ली के इंदिरा गांधी इंडोर स्‍टेडियम में कारगिल विजय दिवस के अवसर पर आयोजित एक कार्यक्रम में भाग लिया और संबोधित किया।


    अपने संबोधन में , प्रधानमंत्री ने कहा कि प्रत्‍येक भारतीय आज राष्‍ट्र के शौर्य और समर्पण की एक प्रेरणादायक गाथा को याद कर रहा है। उन्‍होंने कारगिल की चोटियों की सुर‍क्षा करते हुए अपने प्राणों को न्‍यौछावर करने वाले शहीदों को श्रद्धांजलि अर्पित की। उन्‍होंने जम्‍मू-कश्‍मीर के लोगों की भी सराहना की , जिन्‍होंने राष्‍ट्र के प्रति अपने कर्तव्‍य को पूरा किया। उन्‍होंने कहा कि 20 साल पहले कारगिल की चोटियों पर जो विजयश्री हमें मिली , वह हमारी आने वाली कई पीढि़यों को प्रेरित करती रहेगी।


    प्रधानमंत्री ने कारगिल विजय को भारत के बेटों और बेटियों की बहादुरी के रूप में , भारत के संकल्‍प और भारत की क्षमता और साहस की जीत बताई। उन्‍होंने यह भी बताया कि यह भारत के सम्‍मान और अनुशासन की जीत के साथ-साथ प्रत्‍येक भारतीय के कर्तव्‍य से जुड़ी आशाओं और समर्पण की जीत है।


    प्रधानमंत्री ने बताया कि युद्ध केवल सरकार द्वारा नहीं , बल्कि पूरे राष्‍ट्र द्वारा लड़े जाते हैं। उन्‍होंने कहा कि अगली पीढि़यों के लिए हमारे सैनिक अपने प्राण न्‍यौछावर करते हैं। उन्‍होंने कहा कि इन सैनिकों के कार्य सभी भारतीय लोगों के लिए एक गर्व का विषय है।


    प्रधानमंत्री ने कहा कि 2014 में पदभार ग्रहण करने के कुछ महीने बाद ही वे कारगिल गये थे। उन्‍होंने याद करते हुए कहा कि कारगिल युद्ध की ऊंचाई पर वे 20 साल पहले कारगिल गये थे। कारगिल में जवानों के शौर्य को याद करते हुए , उन्‍होंने कहा कि पूरा देश सैनिकों के साथ खड़ा है। सैनिकों के लिए जहां युवा रक्‍तदान कर रहे थे , वहीं बच्‍चें अपनी पॉकेट मनी दे रहे थे।


    उन्‍होंने याद करते हुए कहा कि‍ तत्‍कालीन प्रधानमंत्री श्री अटल बिहारी वाजपेयी जी ने कहा था कि यदि हम सैनिकों की देखभाल नहीं कर सकते तो हम अपनी मातृभूमि के प्रति अपने कर्तव्‍य में विफल साबित होंगे। उन्‍होंने संतोष व्‍यक्‍त करते हुए कहा कि पिछले पांच वर्षों में , केन्‍द्र सरकार ने सैनिकों और उनके परिजनों के कल्‍याण के लिए कई निर्णय लिये है। इस संदर्भ में , उन्‍होंने ‘ समान रैंक समान पेंशन ’, शहीदों के बच्‍चों के लिए अधिक छात्रवृति और राष्‍ट्रीय युद्ध स्‍मारक के बारे में चर्चा की।


    प्रधानमंत्री ने कहा कि पाकिस्‍तान ने कश्‍मीर में बार-बार धोखा दिया और हमने उन्‍हें 1999 में सफल नहीं होने दिया। उन्‍होंने पाकिस्‍तान को कारगर जवाब देने के लिए प्रधानमंत्री श्री वाजपेयी के संकल्‍प को याद किया , जिसका दुश्‍मन के पास कोई जवाब नहीं था। उन्‍होंने कहा कि वाजपेयी सरकार द्वारा इससे पहले की गई शांति पहल से विश्‍वभर में भारत के प्रति एक बेहतर समझ कायम हुई थी।


    प्रधानमंत्री ने बताया कि इतिहास में भारत कभी भी हमलावर नहीं रहा है। भारतीय सशस्‍त्र बलों को विश्‍वभर में मानवता और शांति का रक्षक माना जाता है। उन्‍होंने भारतीय सैनिकों द्वारा इस्राइल में हाईफा की आज़ादी के साथ-साथ प्रथम विश्‍व युद्ध के दौरान अपने प्राण न्‍यौछावर करने वाले भारतीय सैनिकों के लिए फ्रांस में निर्मित स्‍मारक के बारे में भी चर्चा की। उन्‍होंने कहा कि विश्‍वयुद्धों और संयुक्‍त राष्‍ट्र शांति रक्षक अभियानों में एक लाख से अधिक भारतीय सैनिकों ने शहादत दी है। भारतीय सैनिकों ने सबसे अधिक संख्‍या में सर्वोच्‍च बलिदान दिया है। उन्‍होंने प्राकृतिक आपदाओं के समय सशस्‍त्र बलों के समर्पण और सेवा के बारे में भी चर्चा की।


    प्रधानमंत्री ने कहा कि आज पूरा विश्‍व आतंकवाद और छद्म युद्ध की चुनौ‍ती का सामना कर रहा है। उन्‍होंने कहा कि युद्ध में जिन्‍हें हराया गया , वे छद्म युद्ध में लगे हुए हैं और अपने राजनीतिक उद्देश्‍यों की पूर्ति के लिए आतंकवाद का समर्थन कर रहे हैं। उन्‍होंने कहा कि समय की मांग है कि मानवता में विश्‍वास रखने वाले सभी लोग सशस्‍त्र बलों के समर्थन में आगे आयें। उन्‍होंने कहा कि आतंकवाद का प्रभावी मुकाबला करना अनिवार्य है।


    प्रधानमंत्री ने कहा कि विवादों की पहुंच अंतरिक्ष और साइबर विश्‍व तक हो गई है , इसलिए उन्‍होंने कहा कि सशस्‍त्र बलों का आधुनिकीकरण करना जरूरी है। उन्‍होंने कहा कि जब राष्‍ट्रीय सुरक्षा की बात हो , भारत दबाव के आगे नहीं झुकेगा अथवा किसी रूप में अभाव में नहीं पाया जायेगा। इस संदर्भ में , उन्‍होंने अरिहंत के माध्‍यम से परमाणु परीक्षण और ए-सैट के परीक्षण की चर्चा की। उन्‍होंने कहा कि सशस्‍त्र बलों का तेजी से आधुनिकीकरण किया जा रहा है और रक्षा क्षेत्र में ‘ मेक इन इंडिया ’ के लिए निजी क्षेत्र की भागीदारी बढ़ाने के लिए प्रयास किये जा रहे हैं। उन्‍होंने सशस्‍त्र बलों के तीनों हिस्‍सों के बीच एकजुटता के महत्‍व पर जोर दिया।


    उन्‍होंने कहा कि सीमावर्ती क्षेत्रों में आधारभूत सुविधाओं को मजबूत किया जा रहा है। उन्‍होंने सीमावर्ती क्षेत्रों के विकास के साथ-साथ वहां रहने वाले लोगों के कल्‍याण के लिए उठाये जा रहे कदमों के बारे में भी चर्चा की।


    अंत में , प्रधानमंत्री ने जोर देकर कहा कि संपूर्ण राष्‍ट्र में 1947 में आजादी प्राप्‍त की थी , पूरे राष्‍ट्र के लिए 1950 में संविधान लिखा गया था और पूरे देश के लिए 500 से अधिक बहादुर सैनिकों ने कारगिल की बर्फीली चोटियों पर अपने प्राण न्‍यौछावर किये थे।


    उन्‍होंने यह सुनिश्चित करने के लिए एक सामूहिक संकल्‍प का आह्वान किया कि ये कुर्बानियां बेकार न जायें , इन शहीदों के कार्यों से प्रेरणा ग्रहण करें और उनके सपनों का भारत बनायें।


    ***


    आर.के.मीणा / आरएनएम/एएम/एसकेएस/एसएस– 2210


    

    
    (Release ID: 1580668) Visitor Counter : 87
    
    
      Read this release in: Assamese , English , Marathi , Bengali , Gujarati , Tamil , Kannada