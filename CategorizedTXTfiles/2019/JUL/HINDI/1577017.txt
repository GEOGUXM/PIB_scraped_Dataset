      वित्‍त मंत्रालय

      आर्थिक समीक्षा में देश में निवेश को बढ़ावा देने के लिए आर्थिक नीतिगत अनिश्चितता को कम करने पर जोर
      
      नीतियों के पूर्वानुमान, आर्थिक नीतिगत अनिश्चितता सूचकांक और गुणवत्ता प्रमाणन की तिमाही निगरानी का सुझाव
      
      Posted On: 04 JUL 2019 12:10PM by PIB Delhi


    केन्द्रीय वित्त एवं कॉरपोरेट मामलों की मंत्री श्रीमती निर्मला सीतारमण की ओर से आज संसद में पेश की गई 201 8 -19 आर्थिक समीक्षा में देश में निवेश का माहौल बेहतर बनाने के लिए आर्थिक नीतिगत अनिश्चितता को कम करने पर जोर दिया गया है। देश में निवेश आधारित विकास को गति देने के परिप्रेक्ष्य में इसे काफी महत्वपूर्ण माना जा रहा है।


    आर्थिक समीक्षा में कहा गया है कि आर्थिक नीतिगत अनिश्चितता देश में निवेश को हतोत्साहित करती है , जबकि भविष्‍य में नीतियों के पूर्वानुमान के अनुरूप कार्य और नीतियों की स्थिरता देश में निवेश को आकर्षित करने में मदद करती है। पिछले एक दशक में देश में आर्थिक नीतिगत अनिश्चितता में आई कमी का हवाला देते हुए समीक्षा में कहा गया है कि आने वाले वर्षों में निवेश में बढ़ोतरी के लिए इसे निचले स्तर पर बनाए रखना सुनिश्चित किया जाना चाहिए।


    भारत में आर्थिक नीतिगत अनिश्चितता


    वैश्विक स्तर पर मान्य ईपीयू सूचकांक के आधार पर भारत में आर्थिक नीतिगत अनिश्चितता के पिछले एक दशक में घटने का हवाला देते हुए आर्थिक समीक्षा में कहा गया है कि 2011-12 की अवधि में जब नीतियों में पूरी तरह से ठहराव की स्थिति थी और जिसके कारण आर्थिक नीतिगत अनिश्चितता सबसे ऊंचे स्तर पर थी लेकिन इसके बाद से इसमें लगातार कमी आती जा रही है। हालांकि बीच में कुछ समय के लिए इसमें बढ़ोतरी भी देखी गई।


    समीक्षा में कहा गया है कि देश में आर्थिक नीतिगत अनिश्चितता की स्थिति 2014 तक वैश्विक अनिश्चितताओं के अनुरूप बनी रही। हालांकि 2015 की शुरूआत से इसमें कमी आने लगी और 2018 के आते-आते इसमें दोगुनी कमी आ चुकी थी।


    भारत में आर्थिक नीतिगत अनिश्चितता और निवेश के बीच परस्पर संबंध


    भारत में वर्ष 2008 के बाद से करीब एक दशक तक निवेश गतिविधियों में आई कमी में 2017-18 की पहली तिमाही से बदलाव आने लगा है। 2007-08 में देश में फिक्सड निवेश दर जहां 37 प्रतिशत से घटकर 27 प्रतिशत पर पहुंच गई थी उसमें हाल में 28 प्रतिशत का सुधार देखा गया है। आर्थिक नीतिगत अनिश्चितताओं को कम करने के प्रभावी उपायों ने देश में निवेश गतिविधियों में तेजी लाने में मदद की है।


    आर्थिक समीक्षा में कहा गया है कि आर्थिक नीतिगत अनिश्चितताओं का संबंध व्यापक आर्थिक माहौल कारोबारी स्थितियों और ऐसी अन्य आर्थिक गतिविधियों से गहरे जुड़ा है जो निवेश को प्रभावित करती है। आर्थिक नीतिगत अनिश्चितता बढ़ने से अर्थव्यवस्था के जोखिम बढ़ते है और साथ ही पूंजी की लागत में भी वृद्धि होती है। इसके परिणामस्वरूप आर्थिक नीतिगत अनिश्चितता में जितनी वृद्धि होती है निवेश उतना ही घटता है। निवेश से लाभ न मिल पाने की आशंकाएं इसकी मुख्य वजह होती है।


    नीतिगत सुझाव


    आर्थिक समीक्षा में कहा गया है कि हालांकि आर्थिक अनिश्चितताओं पर किसी का बस नहीं चलता पर नीति-निर्माता आर्थिक नीतिगत अनिश्चितताओं को कम करने का कदम जरूर उठा सकते है ताकि निवेश माहौल को प्रोत्साहित किया जा सके , इसके लिए आर्थिक समीक्षा में नीतियों में बदलाव कुछ उपाए सुझाव गए है।


    पहला , नीति-निर्माताओं को ऐसी नीतियां बनानी चाहिए , जिससे भविष्य के परिणामों का पूर्वानुमान लगाया जा सके। उन्हें नीतियों के निष्पादन में निरंतरता बनाए रखना चाहिए। नीतियों के बेहतर परिणाम सुनिश्चित करने के लिए ऐसी व्यवस्था होनी चाहिए , ताकि निवेशकों को यह भरोसा दिलाया जा सके कि भविष्य में नीतियों में किसी तरह का बदलाव नहीं किया जाएगा। सरकार , निवेशकों को भविष्य के प्रति आश्वस्त रखने के लिए आर्थिक नीतियों को विभिन्न श्रेणियों जैसे- तटस्थ (स्टेंड स्टिल) या परिवर्तनशील (रेचेट-अप) में विभाजित कर सकती है।


    दूसरा , जिस चीज की निगरानी होती है उस पर कार्रवाई होती है के अनुरूप आर्थिक नीतिगत अनिश्चितता सूचकांक की तिमाही स्तर पर नियमित समीक्षा की जानी चाहिए। सरकार को आर्थिक नीतिगत अनिश्चितता उप-सूचकांक बनाए जाने को भी प्रोत्साहित करना चाहिए , ताकि वित्तीय , कर , मौद्रिक व्यापार और बैंकिंग नीतियों से उपजने वाली अनिश्चितताओं का पता लगाया जा सके।


    आखिर में , समीक्षा में यह सुझाव भी दिया गया है कि नीति-निर्माण में गुणवत्ता सुनिश्चित करने के लिए सरकार को अंतर्राष्ट्रीय गुणवत्ता मानकों का पालन करना चाहिए। इस संदर्भ में सरकार को इस कहावत का अनुसरण करना चाहिए कि ‘ जो आप करते हो उसे लिखो लेकिन उससे भी ज्यादा जरूरी है कि आपने जो लिखा है उसे करो। ’ गुणवत्ता प्रमाणन की प्रक्रिया के लिए लोगों को पर्याप्त प्रशिक्षण देना जरूरी है ताकि आर्थिक नीतिगत अनिश्चितता को काफी हद तक कम किया जा सकेगा।


    ****


    आर.के.मीणा/आरएनएम/एएम/जेके/आरके/एमएस/आरआरएस/आईपीएस/एजी/केपी/डीए/जीआरएस/डीके/वीके/एमएस/एम/वाईबी-

    
    
    (Release ID: 1577017) Visitor Counter : 163