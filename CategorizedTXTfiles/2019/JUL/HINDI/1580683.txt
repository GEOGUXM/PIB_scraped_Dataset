      युवा कार्यक्रम एवं खेल मंत्रालय

      खेल मंत्री ने एसओआईएफसी के अध्यक्ष से स्पेशल ओलंपिक्स मशाल प्राप्त की
      Posted On: 26 JUL 2019 7:05PM by PIB Delhi


    स्पेशल ओलंपिक्स की शुरुआत के बाद से तीसरी बार स्पेशल ओलंपिक्स मशाल ‘ आशा - ज्योति ’ (फ्लेम ऑफ होप) भारत पहुंच गई है। आशा ज्योति सिंगापुर से चलकर आज नई दिल्ली पहुंच गई।


    युवा मामलों और खेल राज्य मंत्री (स्वतंत्र प्रभार) श्री किरेन रिजिजू ने स्पेशल ओलंपिक्स अंतर्राष्ट्रीय फुटबाल चैंपियनशिप (एसओआईएफसी) 2019 के अध्यक्ष डॉ. अमर प्रसाद रेड्डी से आधिकारिक तौर पर मशाल प्राप्त की। इस अवसर पर स्पेशल ओलंपिक्स भारत के 20 एथलीट और अन्य विशिष्टजन उपस्थित थे। कई भारतीय स्पेशल एथलीटों के साथ श्री किरेन रिजिजू ने आशा ज्योति प्रज्ज्वलित की और उसे भारतीय स्पेशल ओलंपिक्स एथलीट तथा स्पेशल ओलंपिक्स भारत के कार्यकारी निदेशक एयरमार्शल डेंजिल कीलर (सेवानिवृत्त) को सौंप दी। आशा ज्योति दुनियाभर के विविध समुदायों की एकता और साहस का प्रतीक है। इसको प्रज्ज्वलित करने का अर्थ समाज के बौद्धिक रूप से निशक्तजनों के समावेश को प्रोत्साहन देना तथा उनकी अनोखी क्षमताओं को उजागर करना है।


    इस अवसर पर श्री रिजिजू ने कहा कि ‘ खेलों के बिना मानव जीवन अधूरा है। समाज का एक वर्ग क्यों पीछे रह जाए। इन स्पेशल एथलीटों के नेत्रों में हर्ष और जोश भरा है। सरकार और खेल मंत्रालय चेन्नई में स्पेशल ओलंपिक्स और अंतर्राष्ट्रीय फुटबाल चैंपियनशिप को पूरा समर्थन देगी। ‘ एथलीटों को शुभकामनाएं देते हुए श्री रिजिजू ने कहा कि पिछला स्पेशल ग्रीष्मकालीन ओलंपिक्स अबू धाबी में हुआ था, जिसमें भारतीय दल ने अधिकतम पदक जीते थे। इससे उनकी ऊर्जा और प्रेरणा के स्तर का पता चलता है। उन्होंने अबू धाबी खेलों के विजेताओं को नकद पुरस्कार देने की घोषणा की।


    उल्लेखनीय है कि एसआईओएफसी, 2019 स्पेशल ओलंपिक्स की पहल है। स्पेशल ओलंपिक्स एक अंतर्राष्ट्रीय संगठन है जो बौद्धिक रूप से निशक्त एथलीटों से जुड़ा है।


    ***


    आर.के.मीणा/आरएनएम/एएम/ एकेपी /डीए- 2211

    
    
    (Release ID: 1580683) Visitor Counter : 25
    
    
      Read this release in: English