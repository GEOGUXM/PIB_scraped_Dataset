      रक्षा मंत्रालय

      भारतीय नौसेना में मैट्रिक उत्‍तीर्ण नाविकों की भर्ती
      Posted On: 23 JUL 2019 12:02PM by PIB Delhi


    भारतीय नौसेना सितंबर 2019 में नाविकों की भर्ती के लिए भारतीय नौसेना प्रवेश परीक्षा (आईएनईटी) आयोजित करेगी , जो कंप्‍यूटर आधारित परीक्षा होगी। 1 अप्रैल , 2000 और 31 मार्च, 2003 (दोनों तिथियों सहित) के बीच जन्‍म लेने वाले अविवाहित पुरूष आवेदन करने के लिए पात्र होंगे। उम्‍मीदवारों के लिए 10वीं कक्षा उत्‍तीर्ण होना अनिवार्य है। भारतीय नौसेना में मैट्रिक उत्‍तीर्ण भर्ती द्वारा प्रवेश पाने वाले नाविक शेफ, खानसामा और सफाईकर्मी के रूप में काम करेंगे।


    ऑनलाइन आवेदन केवल www.joinindiannavy.gov.in के माध्यम से स्वीकार किए जाएंगे। आवेदन विंडो खुलने से पहले समय बचाने के लिए, इच्छुक उम्मीदवारों को केवल www.joinindiannavy.gov.in पर खुद को पंजीकृत करने की सलाह दी जाती है। पंजीकरण के लिए कोई अन्य वेबसाइट या ऐप नहीं है। वेबसाइट पर अपने उपयोगकर्ता खाते बनाकर, उम्मीदवार ऑनलाइन आवेदन जमा करने वाली विंडो के बारे में ईमेल अलर्ट प्राप्त करेंगे। ऑनलाइन पंजीकरण करने के बाद, उम्मीदवारों को अपने व्यक्तिगत, शैक्षिक और पत्राचार विवरण को अपडेट करना होगा। उम्मीदवार अपने समर्थक दस्तावेजों को अपने खातों में भी अपलोड कर सकेंगे। आवेदन की विंडो खुलने पर पूर्व पंजीकरण उम्मीदवारों के समय की बचत करेगा।


    आईएनईटी पूरा होने पर, लघु-सूची में शामिल उम्मीदवारों को चयन के अगले चरण अर्थात्, शारीरिक स्वास्थ्य परीक्षण और प्रारंभिक चिकित्‍सा जांच परीक्षा के लिए बुलाया जाएगा। इस चरण के पूरा होने पर, एक मेधा सूची प्रकाशित की जाएगी और सफल उम्मीदवारों को ओडिशा में प्रशिक्षण संस्थान, आईएनएस चिल्का में नामांकन के लिए बुलाया जाएगा। भारतीय नौसेना के आईएनएस चिल्का में अंतिम नामांकन, उम्मीदवारों की चिकित्सा परीक्षा में सफलतापूर्वक उत्तीर्णता के आधार पर होगा। अप्रैल 2020 में प्रशिक्षण शुरू होगा। पात्रता और चिकित्सा मानकों के विवरण के लिए, कृपया www.joinindiannavy.gov.in पर देखें।


    उम्मीदवार किसी भी कॉमन सर्विस सेंटर पर जाकर ऑनलाइन आवेदन भरने में सहायता प्राप्त कर सकते हैं। इस सेवा के लिए 60 रुपये (जीएसटी अतिरिक्‍त) का मामूली शुल्क लिया जाएगा। ऑनलाइन आवेदन जमा करते समय परीक्षा शुल्क का भुगतान ऑनलाइन करना होगा।


    आर.के.मीणा/आरएनएम/एएम/एसकेएस/एसके – 2131


    

    
    (Release ID: 1579851) Visitor Counter : 279
    
    
      Read this release in: English , Urdu , Marathi , Bengali , Gujarati , Tamil , Malayalam