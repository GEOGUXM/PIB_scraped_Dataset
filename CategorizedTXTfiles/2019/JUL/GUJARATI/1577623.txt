      ગૃહ મંત્રાલય

      કેન્દ્રીય ગૃહ મંત્રી શ્રી અમિત શાહે અમદાવાદ ખાતે રૂ. 75 કરોડના વિવિધ વિકાસ કાર્યોનું લોકાર્પણ કર્યું
      
      કેન્દ્રીય મંત્રી શ્રી અમિતભાઇ શાહે ભાજપાના સામાન્ય કાર્યકર્તાથી લઇને ગૃહ મંત્રી પદની સફરના પોતાના સંસ્મરણો વાગોળ્યા

      Posted On: 03 JUL 2019 9:10PM by PIB Ahmedabad

    કેન્દ્રીય ગૃહ મંત્રી શ્રી અમિતભાઇ શાહે 3 જુલાઈના રોજ અમદાવાદ ખાતે 58 કરોડના ખર્ચે નિર્મિત ઈન્ક્મટેક્ષ સર્કલ ફ્લાય ઓવર બ્રિજ સહિત રૂા.૭૫ કરોડના વિવિધ વિકાસ કામોનું લોકાર્પણ કર્યું હતું. આ પ્રસંગે ગુજરાતના મુખ્યમંત્રી શ્રી વિજય રૂપાણી અને નાયબ મુખ્યમંત્રી શ્રી નીતિનભાઈ પટેલ પણ ઉપસ્થિત રહ્યા હતા.


    કેન્દ્રીય ગૃહ મંત્રી તરીકે હોદ્દો સંભાળ્યા બાદ પહેલી વખત ગુજરાત પધારેલા શ્રી અમિતભાઇ શાહે અમદાવાદ ને મળેલી આ વિકાસ કામોની ભેટ પ્રજાની શહેરી સુખાકારી માટે સ્થાનિક તંત્રની મિશાલ છે. તેમણે સ્પષ્ટપણે કહ્યું કે , દેશનો વિકાસ જ્યાં સુધી જનતાજનાર્દનની સહભાગિતા વિના માત્ર સરકારોથી સંભવી ન જ શકે .


    કેન્દ્રીય ગૃહમંત્રીએ વિશ્વાસ વ્યક્ત કર્યો હતો કે પ્રધાનમંત્રી શ્રી નરેન્દ્રભાઇ મોદીના સતત બીજીવારના આ શાસનમાં સુરક્ષિત સીમા ધરાવતા આતંકવાદ મુક્ત ન્યુ ઇન્ડિયાનું સપનું સાકાર થશે. તેમણે ઉમેર્યું હતું કે ભારત વિશ્વની આર્થિક મહાસત્તાઓમાં પ્રથમ ત્રણ ક્રમના દેશોમાં સ્થાન પ્રાપ્ત કરશે. .


    કેન્દ્રીય ગૃહ મંત્રીશ્રીએ સર્જિકલ સ્ટ્રાઇક – એર સ્ટ્રાઇકની સફળતાનો ઉલ્લેખ કરતાં કહ્યું કે , દુશ્મન દેશની અડપલાં કરવાની રીતને પ્રધાનમંત્રીશ્રીએ મક્કમતાથી જવાબ આપતાં ઇરાદો વ્યક્ત કરી દીધો છે કે , શાંતિ આપણી પ્રાથમિકતા છે પરંતુ સીમા સાથે ચેડાં ભારત સાંખી નહીં લે .


    શ્રી અમિત શાહે જણાવ્યું હતું કે ભારતના સંવિધાનના ઘડવૈયાઓએ સેવેલા સ્વપ્નના ભારતનું નિર્માણ પ્રધાનમંત્રી શ્રી નરેન્દ્ર મોદીના નેતૃત્વમાં સાકાર થઇ રહ્યું છે. ગૃહ મંત્રીશ્રીએ વધુમાં જણાવ્યું કે શ્રી નરેન્દ્ર મોદીના નેતૃત્વમાં ગરીબ , વંચિત , પછાત , નારીશક્તિ દરેકને પોતાની ચિંતા કરનારી સરકારની અનુભૂતિ થઇ રહી છે.


    ગૃહમંત્રીશ્રીએ ઇન્કમટેક્ષ ફ્લાય ઓવર તેમજ ડી . કે . પટેલ હોલ ના નવિનીકરણ અને સુવિધાસભર વાંચનાલયના લોકાર્પણ બાદ લોકોને સંબોધન દરમિયાન પોતાની ભાજપાના સામાન્ય કાર્યકર્તાથી લઇને ગૃહ મંત્રી પદની સફર દરમિયાન આ સ્થળો સાથેના પોતાના સંસ્મરણો પણ તાજા કર્યા હતા .


    આ લોકાર્પણ કાર્યક્રમમાં કૃષિ મંત્રી શ્રી આર.સી.ફળદુ , ગૃહ રાજ્ય મંત્રી શ્રી પ્રદિપસિંહ જાડેજા , અમદાવાદના ધારાસભ્યશ્રીઓ , ભાજપા પ્રમુખ શ્રી જીતુભાઇ વાઘાણી , મ્યુનિસિપલ કમિશનર શ્રી વિજય નહેરા , કલેક્ટર ડૉ. વિક્રાંત પાંડે , કોર્પોરેટરશ્રીઓ , અધિકારીઓ-પદાધિકારીઓ તથા નગરજનો મોટી સંખ્યામાં ઉપસ્થિત રહ્યા હતા.

    
    
    (Release ID: 1577623) Visitor Counter : 218