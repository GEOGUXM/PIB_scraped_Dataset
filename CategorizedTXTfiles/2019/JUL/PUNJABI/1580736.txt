      ਵਣਜ ਤੇ ਉਦਯੋਗ ਮੰਤਰਾਲਾ

      ਵਣਜ ਤੇ ਉਦਯੋਗ ਮੰਤਰੀ ਨੇ ਦੁਬਈ ਵਰਲਡ ਐਕਸਪੋ 2020 ਵਿੱਚ ਭਾਰਤ ਦੀ ਸ਼ਮੂਲੀਅਤ ਦੀਆਂ ਤਿਆਰੀਆਂ ਦੀ ਸਮੀਖਿਆ ਕੀਤੀ
      
      ਇੰਡੀਆ ਪਵੇਲੀਅਨ (ਮੰਡਪ) ਦੁਬਈ ਵਿੱਚ ਭਾਰਤ ਲਈ ਇੱਕ ਸਥਾਈ ਪ੍ਰਦਰਸ਼ਨੀ ਵਰਗਾ ਹੋਵੇਗਾ -- ਪੀਯੂਸ਼ ਗੋਇਲ

      Posted On: 25 JUL 2019 3:31PM by PIB Chandigarh

    ਕੇਂਦਰੀ ਵਣਜ ਤੇ ਉਦਯੋਗ ਅਤੇ ਰੇਲ ਮੰਤਰੀ, ਸ਼੍ਰੀ ਪੀਯੂਸ਼ ਗੋਇਲ ਨੇ ਦੁਬਈ ਵਰਲਡ ਐਕਸਪੋ 2020 ਵਿੱਚ ਇੰਡੀਆ ਪਵੇਲੀਅਨ (ਮੰਡਪ) ਦੀ ਉਸਾਰੀ ਲਈ ਵਣਜ ਵਿਭਾਗ ਅਤੇ ਹੋਰ ਹਿਤਧਾਰਕਾਂ ਵੱਲੋਂ ਕੀਤੀਆਂ ਜਾ ਰਹੀਆਂ ਤਿਆਰੀਆਂ ਦੀ ਸਮੀਖਿਆ ਕੀਤੀ । ਦੁਬਈ ਵਰਲਡ ਐਕਸਪੋ 2020 ਦਾ ਆਯੋਜਨ 20 ਅਕਤੂਬਰ 2020 ਤੋਂ ਲੈ ਕੇ ਅਗਲੇ 6 ਮਹੀਨੇ ਯਾਨੀ 10 ਅਪ੍ਰੈਲ 2021 ਤੱਕ ਕੀਤਾ ਜਾਵੇਗਾ । ਇਹ ਮੀਟਿੰਗ ਕੱਲ੍ਹ ਰਾਤ ਨਵੀਂ ਦਿੱਲੀ ਵਿਖੇ ਆਯੋਜਿਤ ਕੀਤੀ ਗਈ ਜਿਸ ਵਿੱਚ ਵਣਜ ਵਿਭਾਗ , ਭਾਰਤੀ ਵਣਜ ਤੇ ਉਦਯੋਗ ਮੰਡਲਾਂ ਦੇ ਮਹਾਸੰਘ ਫਿੱਕੀ , ਰਾਸ਼ਟਰੀ ਭਵਨ ਉਸਾਰੀ ਨਿਗਮ ਲਿਮਟਿਡ ਐਨ ਬੀ ਸੀ ਸੀ ਦੇ ਅਧਿਕਾਰੀ ਅਤੇ ਹੋਰ ਹਿਤਧਾਰਕ ਮੌਜੂਦ ਸਨ ।


    ਐਕਸਪੋ ਦਾ ਥੀਮ “ਕਨੈਕਟਿੰਗ ਮਾਇੰਡਸ ਕ੍ਰੀਏਟਿੰਗ ਦ ਫਿਊਚਰ” ਹੈ । ਇਸ ਦੇ ਤਿੰਨ ਉਪ ਵਿਸ਼ੇ ਇਹ ਹਨ -- ਅਵਸਰ , ਗਤੀਸ਼ੀਲਤਾ (ਮੋਬਿਲਿਟੀ) ਅਤੇ ਸਥਿਰਤਾ । ਇਸ ਦਾ ਉਦੇਸ਼ ਦੁਨੀਆ ਦੀਆਂ ਸਮੱਸਿਆਵਾਂ ਦਾ ਟਿਕਾਊ ਹੱਲ ਲੱਭਣਾ ਤੇ ਸਾਰੇ ਸੱਭਿਆਚਾਰਾਂ , ਦੇਸ਼ਾਂ ਅਤੇ ਖੇਤਰਾਂ ਵਿੱਚ ਸਹਿਯੋਗ ਦੀਆਂ ਸੰਭਾਵਨਾਵਾਂ ਦਾ ਪਤਾ ਲਗਾਉਣਾ ਹੈ । 25 ਮਿਲੀਅਨ ਤੋਂ ਵੱਧ ਲੋਕਾਂ ਦੇ ਆਉਣ ਦੀ ਉਮੀਦ ਵਾਲੇ ਇਸ ਐਕਸਪੋ ਵਿੱਚ 180 ਦੇਸ਼ਾਂ ਦੀ ਪ੍ਰਤੀਨਿਧਤਾ ਹੋਵੇਗੀ ।


    ਇੰਡੀਆ ਪਵੇਲੀਅਨ (ਮੰਡਪ) ਇਕ ਸਥਾਈ ਢਾਂਚਾ ਹੋਵੇਗਾ ਜਿਸ ਦੀ ਉਸਾਰੀ ਅਵਸਰ (Opportunity)) ਖੰਡ ਵਿੱਚ ਕੀਤਾ ਜਾ ਰਹੀ ਹੈ । ਇਸ ਇਮਾਰਤ ਵਿੱਚ ਭਾਰਤ ਦੀ ਕਾਰਜਸ਼ਾਲਾ ਹੋਵੇਗੀ ਅਤੇ ਇਹ ਵਾਤਾਵਰਣ ਅਨੁਕੂਲ ਹੋਵੇਗੀ । ਇਸ ਵਿੱਚ ਇਸ ਸਾਲ ਮਨਾਈ ਜਾ ਰਹੀ ਮਹਾਤਮਾ ਗਾਂਧੀ ਦੀ 150 ਵੀਂ ਜਯੰਤੀ ਨੂੰ ਵੀ ਦਰਸਾਇਆ ਜਾਵੇਗਾ ।


    ਪੁਲਾੜ , ਦਵਾਈ ਨਿਰਮਾਣ , ਸੂਚਨਾ ਟੈਕਨੋਲੋਜੀ , ਅਖੁੱਟ ਊਰਜਾ ਅਤੇ ਦੂਰਸੰਚਾਰ ਖੇਤਰਾਂ ਵਿੱਚ ਭਾਰਤ ਵੱਲੋਂ ਹਾਸਲ ਕੀਤੀ ਪ੍ਰਗਤੀ ਦੇ ਨਾਲ ਨਾਲ ਇਨੋਵੇਸ਼ਨ ਤੇ ਸਟਾਰਟ - ਅੱਪ ਖੇਤਰਾਂ ਵਿੱਚ ਭਾਰਤ ਦੀ ਮਹਾਰਤ ਨੂੰ ਵੀ ਦਰਸਾਉਣ ਲਈ ਅਜਿਹੇ 27 ਖੇਤਰਾਂ ਦੀ ਪਛਾਣ ਕੀਤੀ ਗਈ ਹੈ , ਜਿਨ੍ਹਾਂ ਉੱਤੇ ਫੋਕਸ ਕੀਤਾ ਜਾਵੇਗਾ ।


    ਐੱਮਬੀਸੀਸੀ ਨੂੰ ਦੁਬਈ ਵਰਲਡ ਐਕਸਪੋ 2020 ਵਿੱਚ ਪਵੇਲੀਅਨ (ਮੰਡਪ) ਦੇ ਨਿਰਮਾਣ ਲਈ 400 ਕਰੋੜ ਰੁਪਏ ਦੀ ਲਾਗਤ ਵਾਲੀ ਪਰਿਯੋਜਨਾ ਦਾ ਠੇਕਾ ਮਿਲਿਆ ਹੈ । ਇਸ ਪਵੇਲੀਅਨ (ਮੰਡਪ) ਵਿੱਚ ਕਈ ਸਟਾਲ ਹੋਣਗੇ ਜਿਨ੍ਹਾਂ ਵਿੱਚ ਭਾਰਤੀ ਹੈਂਡਲੂਮ , ਭਾਰਤ ਦਾ ਮਨੋਰੰਜਨ ਉਦਯੋਗ , ਮਹਿਮਾਨਨਿਵਾਜੀ ਤੇ ਸੈਰ - ਸਪਾਟਾ ਖੇਤਰ , ਭਾਰਤ ਦੇ ਰਤਨ ਅਤੇ ਜੇਵਰਾਤ ਖੇਤਰ , ਆਯੁਸ਼ ਤੇ ਮੈਡੀਕਲ ਸੈਰ - ਸਪਾਟਾ ਅਤੇ ਭਾਰਤ ਦੇ ਚਾਹ , ਕੌਫੀ ਤੇ ਮਸਾਲਾ ਖੇਤਰਾਂ ਦੀਆਂ ਖਾਸ ਗੱਲਾਂ ਨੂੰ ਦਰਸਾਇਆ ਜਾਵੇਗਾ । ਭਾਰਤ ਦੇ ਕਈ ਕਾਰੋਬਾਰੀ ਅਤੇ ਰਾਜ ਸਰਕਾਰਾਂ ਵੀ ਇਸ ਪਵੇਲੀਅਨ (ਮੰਡਪ) ਵਿੱਚ ਆਪਣੇ ਆਪਣੇ ਸਟਾਲ ਲਗਾਉਣਗੀਆਂ । ਭਾਰਤ ਦੀ ਸੱਭਿਆਚਾਰਕ ਵਿਵਿਧਤਾ ਨੂੰ ਵੀ ਇਸ ਪਵੇਲੀਅਨ (ਮੰਡਪ) ਵਿੱਚ ਲਾਈਵ (ਜੀਵੰਤ) ਪ੍ਰਦਰਸ਼ਨ , ਆਯੋਜਨ ਅਤੇ ਫ਼ਿਲਮ ਸ਼ੋਅ ਰਾਹੀਂ ਦਰਸਾਇਆ ਜਾਵੇਗਾ ।


    ਸ੍ਰੀ ਗੋਇਲ ਨੇ ਸਮੀਖਿਆ ਮੀਟਿੰਗ ਵਿੱਚ ਹਿੱਸਾ ਲੈਣ ਵਾਲਿਆਂ ਨੂੰ ਭਾਰਤ ਦੀਆਂ ਨੈਤਿਕ ਕਦਰਾਂ - ਕੀਮਤਾਂ ਨੂੰ ਧਿਆਨ ਵਿੱਚ ਰੱਖਦਿਆਂ ਹਾਂਪੱਖੀ ਢੰਗ ਨਾਲ ਵਿਚਾਰ ਕਰਨ ਅਤੇ ਦੁਬਈ ਵਰਲਡ ਐਕਸਪੋ ਵੱਲੋਂ ਮੁਹੱਈਆ ਕਰਵਾਏ ਜਾਣ ਵਾਲੇ ਇਸ ਮੌਕੇ ਤੋਂ ਵੱਧ ਤੋਂ ਵੱਧ ਲਾਭ ਲੈਣ ਲਈ ਸਾਰੇ ਮੌਕਿਆਂ ਦੀ ਤਲਾਸ਼ ਕਰਨ ਦੀ ਤਾਕੀਦ ਕੀਤੀ । ਵਣਜ ਤੇ ਉਦਯੋਗ ਮੰਤਰੀ ਨੇ ਕਿਹਾ ਕਿ ਇਸ ਐਕਸਪੋ ਵਿੱਚ ਭਾਰਤ ਦੀ ਹਿੱਸੇਦਾਰੀ ਬਿਲਕੁਲ ਸਹੀ ਤੇ ਯਾਦਗਾਰ ਸਾਬਿਤ ਹੋ ਸਕਦੀ ਹੈ ।


    ਵਣਜ ਤੇ ਉਦਯੋਗ ਮੰਤਰੀ ਨੇ ਇਹ ਵੀ ਕਿਹਾ ਕਿ ਇੰਝ ਤਾਂ ਐਕਸਪੋ ਦੀ ਸਮਾਪਤੀ 6 ਮਹੀਨੇ ਬਾਅਦ ਹੋ ਜਾਵੇਗੀ ਪਰ ਇੰਡੀਆ ਪਵੇਲੀਅਨ ਨੂੰ ਦੁਬਈ ਵਿੱਚ ਯਕੀਨੀ ਤੌਰ ‘ਤੇ ਇਕ ਪ੍ਰਦਰਸ਼ਨੀ ਵਜੋਂ ਆਪਣੇ ਕੰਮਕਾਰ ਨੂੰ ਲਗਾਤਾਰ ਜਾਰੀ ਰੱਖਣਾ ਚਾਹੀਦਾ ਹੈ । ਉਨ੍ਹਾਂ ਦੱਸਿਆ ਕਿ ਐਕਸਪੋ ਵਿੱਚ ਹਰ ਸਾਲ 17 ਮਿਲੀਅਨ ਸੈਲਾਨੀ ਆਉਂਦੇ ਹਨ ਇਸ ਲਈ ਭਾਰਤ ਨੂੰ ਆਪਣੇ ਇਸ ਪਵੇਲੀਅਨ ਦਾ ਲਗਾਤਾਰ ਸਰਬਉੱਤਮ ਇਸਤੇਮਾਲ ਯਕੀਨੀ ਕਰਨ ਲਈ ਸਾਰੇ ਮੌਕਿਆਂ ਨੂੰ ਜ਼ਰੂਰ ਖੋਜਣਾ ਚਾਹੀਦਾ ਹੈ ।


    ਸਮੀਖਿਆ ਬੈਠਕ ਦੌਰਾਨ ਵਣਜ ਤੇ ਉਦਯੋਗ ਮੰਤਰੀ ਨੇ ਕਿਹਾ ਕਿ ਇਹ ਸੰਭਾਵਨਾਵਾਂ ਵੀ ਲੱਭੀਆਂ ਜਾ ਸਕਦੀਆਂ ਹਨ ਕਿ ਭਾਰਤ ਦੇ ਉਭਰਦੇ ਸੈਕਟਰਾਂ ਨੂੰ ਦਰਸਾਉਣ ਲਈ ਕੀ ਅਜਿਹੇ ਪਵੇਲੀਅਨ (ਮੰਡਪ) ਦੇਸ਼ ਦੇ ਪੂਰਬੀ ਅਤੇ ਪੱਛਮੀ ਹਿੱਸਿਆਂ ਵਿੱਚ ਵੀ ਸਥਾਪਿਤ ਕੀਤੇ ਜਾ ਸਕਦੇ ਹਨ । ਇਸ ਤੋਂ ਇਲਾਵਾ ਇਸ ਗੱਲ ‘ਤੇ ਵੀ ਗੌਰ ਕੀਤਾ ਜਾਣਾ ਚਾਹੀਦਾ ਹੈ ਕਿ ਕੀ ਇਹ ਪਵੇਲੀਅਨ (ਮੰਡਪ) ਇਕ ਅਜਿਹੇ ਸੂਚਨਾ ਕੇਂਦਰ ਵਜੋਂ ਕੰਮ ਕਰ ਸਕਦੇ ਹਨ ਜਿਥੇ ਹੋਰ ਸਬੰਧਤ ਮੰਤਰਾਲੇ ਭਵਿੱਖ ਵਿੱਚ ਆਪਣੇ ਦਫਤਰ ਖੋਲ੍ਹਣ ਦੇ ਸਮਰੱਥ ਹੋਣਗੇ ।


    ਹਰ ਪੰਜ ਸਾਲ ਵਿੱਚ ਇੱਕ ਵਾਰ ਆਯੋਜਿਤ ਕੀਤੇ ਜਾਣ ਵਾਲੇ ਵਰਲਡ ਐਕਸਪੋ ਵਿੱਚ ਭਾਰਤ ਦਾ ਪਵੇਲੀਅਨ (ਮੰਡਪ) ਯਕੀਨੀ ਕਰਨ ਲਈ ਭਾਰਤ ਤੇ ਵਰਲਡ ਐਕਸਪੋ 2020 ਨੇ 10 ਅਪ੍ਰੈਲ 2018 ਨੂੰ ਪ੍ਰਤੀਭਾਗੀ ਐਗਰੀਮੈਂਟ ਉੱਤੇ ਦਸਤਖ਼ਤ ਕੀਤੇ ਸਨ । ਇਸ ਪਵੇਲੀਅਨ (ਮੰਡਪ) ਨੂੰ ਪਬਲਿਕ-ਪ੍ਰਾਈਵੇਟ ਪਾਰਨਰਸ਼ਿਪ ਤਹਿਤ ਵਿਕਸਿਤ ਕੀਤਾ ਜਾ ਰਿਹਾ ਹੈ । ਇੰਡੀਆ ਪਵੇਲੀਅਨ ਵਿੱਚ ਆਪਣੀ ਹਿੱਸੇਦਾਰੀ ਲਈ ਮੁੱਖ ਉਦਯੋਗ ਤੇ ਕਾਰੋਬਾਰੀ , ਕੇਂਦਰ ਸਰਕਾਰ ਅਤੇ ਰਾਜ ਸਰਕਾਰਾਂ ਨਾਲ ਮਿਲ ਕੇ ਜ਼ਰੂਰੀ ਕਦਮ ਚੁੱਕ ਰਹੇ ਹਨ ।


    ਐੱਮਐੱਮ/ਐੱਸਬੀ

    
    
    (Release ID: 1580736) Visitor Counter : 2
    
    
      Read this release in: English