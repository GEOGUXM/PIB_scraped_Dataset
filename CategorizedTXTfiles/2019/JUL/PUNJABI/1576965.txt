      ਮੰਤਰੀ ਮੰਡਲ

      ਮੰਤਰੀ ਮੰਡਲ ਨੇ ਭਾਰਤ ਅਤੇ ਮਾਲਦੀਵ ਦਰਮਿਆਨ ਜਹਾਜ਼ਰਾਨੀ ਬਾਰੇ ਸਹਿਮਤੀ ਪੱਤਰ ਨੂੰ ਪ੍ਰਵਾਨਗੀ ਦਿੱਤੀ
      Posted On: 03 JUL 2019 4:53PM by PIB Chandigarh


    ਕੇਂਦਰੀ ਮੰਤਰੀ ਮੰਡਲ ਨੇ ਅੱਜ ਭਾਰਤ ਅਤੇ ਮਾਲਦੀਵਜ਼ ਦਰਮਿਆਨ ਇਕ ਸਹਿਮਤੀ ਪੱਤਰ ਨੂੰ ਕਾਰਜ ਉਪਰੰਤ ਪ੍ਰਵਾਨਗੀ ਦੇ ਦਿੱਤੀ ਹੈ । ਇਹ ਸਹਿਮਤੀ ਪੱਤਰ ਸਮੁੰਦਰ ਰਾਹੀਂ ਯਾਤਰੀ ਅਤੇ ਕਾਰਗੋ ਸੇਵਾਵਾਂ ਦੀ ਸ਼ੁਰੂਆਤ ਕਰਨ ਬਾਰੇ ਹੈ ਅਤੇ ਇਸ ਉੱਤੇ ਭਾਰਤ ਦੇ ਪ੍ਰਧਾਨ ਮੰਤਰੀ ਦੇ ਮਾਲਦੀਵ ਦੇ ਦੌਰੇ ਦੌਰਾਨ 8 ਜੂਨ , 2019 ਨੂੰ ਦਸਤਖਤ ਕੀਤੇ ਗਏ ਸਨ ।


    ਭਾਰਤ ਮਾਲਦੀਵ ਦਾ ਇਕ ਉੱਘਾ ਵਿਕਾਸ ਭਾਈਵਾਲ ਹੈ ਅਤੇ ਇਸ ਨੇ ਮਾਲਦੀਵ ਵਿੱਚ ਕਈ ਪ੍ਰਮੁੱਖ ਸੰਸਥਾਵਾਂ ਕਾਇਮ ਕੀਤੀਆਂ ਹਨ । ਇਸ ਵੇਲੇ ਭਾਰਤ ਮਾਲਦੀਵ ਨੂੰ 100 ਮਿਲੀਅਨ ਅਮਰੀਕੀ ਡਾਲਰ ਦੀ ਸਟੈਂਡ-ਬਾਏ ਕਰਜ਼ਾ ਸਹੂਲਤ (ਐੱਸਸੀਐੱਫ) ਪ੍ਰਦਾਨ ਕਰ ਰਿਹਾ ਹੈ ਜਿਸ ਵਿੱਚ ਲੰਬੀ ਮਿਆਦ ਦੇ ਕਰਜ਼ੇ ਅਤੇ ਵਪਾਰ ਲਈ ਰਿਵੌਲਵਿੰਗ ( revolving ) ਕਰਜ਼ੇ ਸ਼ਾਮਲ ਹਨ ।


    ਮਾਲੇ , ਜੋ ਕਿ ਰਾਜਧਾਨੀ ਅਤੇ ਸਭ ਤੋਂ ਵੱਧ ਅਬਾਦੀ ਵਾਲਾ ਸ਼ਹਿਰ ਹੈ ਅਤੇ ਕੁਲਹੁਧੁਫੁਸ਼ੀ ( Kulhudhuffushi ) ਜੋ ਕਿ ਮਾਲਦੀਵ ਵਿੱਚ ਤੀਸਰੇ ਨੰਬਰ ਦੀ ਅਬਾਦੀ ਵਾਲਾ ਸ਼ਹਿਰ ਹੈ , ਕੋਚੀ ਤੋਂ ਸੈਲਾਨੀਆਂ ਅਤੇ ਮਾਲ ਢੁਆਈ ਲਈ ਫੈਰੀ ਸੇਵਾਵਾਂ ਸ਼ੁਰੂ ਕਰਨ ਲਈ ਚੰਗੀ ਸੰਭਾਵਨਾ ਵਾਲੇ ਸ਼ਹਿਰ ਹਨ । ਮਾਲੇ ਕੋਚੀ ਤੋਂ 708 ਕਿਲੋਮੀਟਰ ਦੀ ਦੂਰੀ ਉੱਤੇ ਸਥਿਤ ਹੈ , ਕੁਲਹੁਧੁਫੁਸ਼ੀ ( Kulhudhuffushi ) 509 ਕਿਲੋਮੀਟਰ ਦੂਰ ਹੈ । ਕੁਲਹੁਧੁਫੁਸ਼ੀ ਅਤੇ ਇਸ ਦੇ ਆਲੇ-ਦੁਆਲੇ ਦੇ ਟਾਪੂ ਮਾਲਦੀਵ ਦੇ ਉੱਤਰੀ ਹਿੱਸੇ ਵਿਚ ਅਬਾਦੀ ਦੇ ਮੁੱਖ ਕੇਂਦਰ ਹਨ ਅਤੇ ਇਥੇ ਬਹੁਤ ਸਾਰੇ ਰਿਜ਼ਾਰਟ ਸਥਿਤ ਹਨ ਜੋ ਕਿ ਭਾਰਤੀਆਂ ਲਈ ਸੈਰ-ਸਪਾਟੇ ਦੇ ਚੰਗੇ ਕੇਂਦਰ ਸਿੱਧ ਹੋ ਸਕਦੇ ਹਨ । ਇਸ ਵੇਲੇ ਮਾਲੇ ਨਾਲ ਸੰਪਰਕ ਹਵਾਈ ਸੇਵਾਵਾਂ ਅਤੇ ਸਮੁੰਦਰੀ ਜਹਾਜ਼ਾਂ ਰਾਹੀਂ ਹੈ , ਜੋ ਕਿ ਇਕ ਮਹਿੰਗੀ ਯਾਤਰਾ ਪੈਂਦੀ ਹੈ । ਦੂਜੇ ਪਾਸੇ ਸਮੁੰਦਰ ਰਾਹੀਂ ਕੋਚੀ ਨਾਲ ਸੰਪਰਕ ਅੰਦਰੂਨੀ ਸੈਰ-ਸਪਾਟੇ , ਵਿਸ਼ੇਸ਼ ਤੌਰ ‘ ਤੇ ਸਿਹਤ ਅਤੇ ਵੈੱਲਨੈੱਸ ਸੈਰ ਸਪਾਟੇ ਨੂੰ ਉਤਸ਼ਾਹਿਤ ਕਰੇਗਾ । ਮਾਲਦੀਵ ਦੇ ਬਹੁਤ ਸਾਰੇ ਲੋਕ ਕੇਰਲ ਅਤੇ ਦੱਖਣੀ ਭਾਰਤ ਦੇ ਹੋਰ ਸ਼ਹਿਰਾਂ ਵਿੱਚ ਵਿੱਦਿਅਕ ਉਦੇਸ਼ ਲਈ ਯਾਤਰਾ ਕਰਦੇ ਹਨ ।


    ਸਮੁੰਦਰ ਰਾਹੀਂ ਦੋਹਾਂ ਦੇਸ਼ਾਂ ਵਿੱਚ ਯਾਤਰੀ ਅਤੇ ਮਾਲ ਦੀ ਢੋਆ-ਢੁਆਈ ਦੀ ਸਮਰੱਥਾ ਦਾ ਲਾਭ ਉਠਾਉਣ ਲਈ ਮਾਲਦੀਵ ਨਾਲ ਸਹਿਮਤੀ ਪੱਤਰ ਉੱਤੇ ਦਸਤਖਤ ਕੀਤੇ ਗਏ ਸਨ । ਪ੍ਰਸਤਵਿਤ ਫੈਰੀ ਸੇਵਾ ਲੋਕਾਂ ਦਾ ਲੋਕਾਂ ਨਾਲ ਸੰਪਰਕ ਵਧਾਉਣ ਅਤੇ ਆਪਸੀ ਵਪਾਰ ਵਧਾਉਣ ਵਿੱਚ ਮਦਦ ਕਰੇਗਾ ।


    -----


    ਏਕੇਟੀ / ਪੀਕੇ / ਐੱਸਐੱਚ

    
    
    (Release ID: 1576965) Visitor Counter : 3
    
    
      Read this release in: English