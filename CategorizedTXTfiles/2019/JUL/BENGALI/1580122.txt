      বিজ্ঞানওপ্রযুক্তিমন্ত্রক

      সিএসআইআর-সিএমইআরআই-এ বৃক্ষ রোপন উৎসব
      Posted On: 24 JUL 2019 5:40PM by PIB Kolkata


    কলকাতা, ২৪ জুলাই, ২০১৯


    বিজ্ঞান ও শিল্প গবেষণা পর্ষদ (সিএসআইআর)-এর সেন্ট্রাল মেকানিক্যাল ইঞ্জিনিয়ারিং রিসার্চ ইনস্টিটিউট (সিএমইআরআই) দুর্গাপুরে আজ একটি বৃক্ষ রোপন উৎসবের আয়োজন করেছিল। এই অনুষ্ঠানে আম, পেয়ারা, হরিতকি, আমলা, বেরি সহ বিভিন্ন ধরনের ১০৩টি গাছ পোঁতা হয়েছে। সিএসআইআর-সিএমইআরআই-এর দুর্গাপুরের নির্দেশক অধ্যাপক হরিশ হিরানি, আসানসোল-দুর্গাপুর পুলিশ কমিশনারেটের ডেপুটি কমিশনার শ্রী অভিষেক গুপ্তা এবং আঞ্চলিক বন আধিকারিক শ্রী মিলনকান্তি মণ্ডল একটি করে গাছ লাগিয়ে এই অনুষ্ঠানের সূচনা করেন। এই উপলক্ষে আয়োজিত এক অনুষ্ঠানে ডঃ হিরানি উপস্থিত অতিথি অভ্যাগতদের সবুজ এবং বাস্তুতন্ত্র বজায় রাখার জন্য এই সংস্থার বিভিন্ন উদ্ভাবনের কথা জানান।


    অধ্যাপক হিরানি বলেন, এই বৃক্ষ রোপন কর্মসূচির মাধ্যমে পরিবেশে কার্বনের বোঝা হ্রাস পাবে এবং সবুজায়নের ফলে সংশ্লিষ্ট এলাকায় জলস্তর বজায় থাকবে। এই প্রতিষ্ঠানের সমস্ত কর্মীরা সমাজের সকলকে বৃক্ষ রোপনে উৎসাহিত করার অঙ্গীকার ব্যক্ত করেন।


    শ্রী অভিষেক গুপ্তা এবং শ্রী মিলনকান্তি মণ্ডল, অধ্যাপক হিরানির বৃক্ষ রোপনের এই উদ্যোগের প্রশংসা করেন। শ্রী গুপ্তা রাস্তায় ঘুরে বেড়ানো প্রাণীদের হাত থেকে এই গাছগুলিকে রক্ষা করার পরামর্শ দেন। শ্রী মিলনকান্তি মণ্ডল সিএসআইআর-সিএমইআরআই-কে প্রয়োজনীয় সাহায্যের অঙ্গীকার করেন। দুর্গাপুরে সিএসআইআর-সিএমইআরআই-কে একটি রুদ্রাক্ষের গাছের চারা দেওয়ার প্রতিশ্রুতি তিনি দিয়েছেন।


    CG/CB/DM

    
    
    (Release ID: 1580122) Visitor Counter : 122
    
    
      Read this release in: English