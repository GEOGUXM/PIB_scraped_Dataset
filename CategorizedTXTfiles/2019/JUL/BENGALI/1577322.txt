      অর্থমন্ত্রক

      অনুৎপাদক সম্পদের পরিমাণ হ্রাস এবং ঋণ সহায়তা বৃদ্ধি পাওয়ার দরুণ ব্যাঙ্কিং ব্যবস্থায় অগ্রগতি
      Posted On: 04 JUL 2019 9:26PM by PIB Kolkata


    নয়াদিল্লি, ০৪ জুলাই, ২০১৯


    অর্থ তথা কর্পোরেট বিষয়ক মন্ত্রী শ্রীমতী নির্মলা সীতারমন আজ সংসদে ২০১৮-১৯ – এর অর্থনৈতিক সমীক্ষা পেশ করেছেন। সমীক্ষায় বলা হয়েছে যে, গত কয়েক বছর ধরেই আর্থিক নীতিতে উলট পুরাণ লক্ষ্য করা গেছে। মুদ্রাস্ফীতির হারে হ্রাস, বিকাশ হারে মন্দা তথা নমনীয় আন্তর্জাতিক অর্থনৈতিক অবস্থার প্রেক্ষিতে ব্যাঙ্কগুলির বেঞ্চমার্ক পলিসি রেট প্রথমে ৫০ বেসিস পয়েন্ট বৃদ্ধি করা হলেও পরে তা কমিটি ৭৫ বেসিস পয়েন্ট করা হয়েছে। অবশ্য, ২০১৮’র সেপ্টেম্বর থেকে ব্যাঙ্কগুলির লিক্যুইডিটি ব্যবস্থা তুলনামূলকভাবে ভালো অবস্থাতেই রয়েছে।


    অনুৎপাদক সম্পদের পরিমাণ হ্রাস এবং ঋণ সহায়তার পরিমাণ বৃদ্ধি পাওয়ার দরুণ ব্যাঙ্কিং ব্যবস্থার কাজকর্মে অগ্রগতি ঘটেছে। তবে, মূলধনী বাজার থেকে ইক্যুইটি বাবদ অর্থ সংগ্রহের পরিমাণে হ্রাস এবং ব্যাঙ্ক বহির্ভূত আর্থিক প্রতিষ্ঠানগুলিতে বিভিন্ন সমস্যা অর্থনীতির মসৃণ অগ্রগতিতে বাধা সৃষ্টি করে চলেছে। দেউলিয়া ও ঋণ পরিশোধে অক্ষমতা আইন কার্যকর করার ফলে এক অনুকূল বাতাবরণ গড়ে উঠছে, যার ফলে বিপুল পরিমাণ সম্পদের পুনরুদ্ধার সম্ভব হয়েছে এবং বাণিজ্যিক কাজকর্মে ধীরে ধীরে উন্নতি ঘটছে। সমীক্ষায় প্রকাশ ব্যাঙ্কিং ব্যবস্থায় আমানতের পরিমাণ বৃদ্ধি পেয়ে ২০১৮-১৯ – এ ৯.৬ শতাংশে দাঁড়িয়েছে। ব্যাঙ্কগুলির লিকুইডিটির বিষয়ে সমীক্ষায় বলা হয়েছে যে, ২০১৮ – ১৯ – এর শেষ দুটি ত্রৈমাসিকে এবং ২০১৯-২০’র প্রথম ত্রৈমাসিকে এক্ষেত্রে ঘাটতি রয়েছে। তবে, লিক্যুইডিটি ব্যবস্থাকে মজবুত করার জন্য একাধিক ব্যবস্থাও নেওয়া হয়েছে। এর মধ্যে রয়েছে – ২০১৮ – ১৯ – এর শেষ দুটি ত্রৈমাসিকে ব্যাঙ্কগুলি থেকে ঋণ সহায়তার পরিমাণ বেড়েছে। আর্থিক লেনদেন ত্বরান্বিত হয়েছে। সর্বোপরি ভারতীয় রিজার্ভ ব্যাঙ্ক ২০১৮ – ১৯ – এ লেনদেন হার আরও সুগম করতে বৈদেশিক মুদ্রা ভাণ্ডারের পরিমাণ ৩২ বিলিয়ন মার্কিন ডলারে নিয়ে এসেছে।


    তালিকাভুক্ত বাণিজ্যিক ব্যাঙ্কগুলির গড় অনুৎপাদক সম্পদ হার ২০১৮’র মার্চ থেকে ডিসেম্বর পর্যন্ত সময়ে ১১.৫ শতাংশ থেকে কমে হয়েছে ১০.১ শতাংশ। সমীক্ষায় বলা হয়েছে যে, নন ফুড ব্যাঙ্ক ক্রেডিট বা ঋণদানে সার্বিক অগ্রগতির পেছনে রয়েছে বড় শিল্প ও পরিষেবা ক্ষেত্রগুলিকে ঋণ সহায়তা। এ সত্ত্বেও বিগত কয়েক মাসে ঋণ সহায়তায় বৃদ্ধির গতি মধ্যমানের রয়েছে। আইএল ও এফএস গোষ্ঠীর রেটিং হ্রাস পাবার ফলে ব্যাঙ্ক বহির্ভূত আর্থিক সংস্থাগুলিকে কঠিন সময়ের মুখোমুখী হতে হয়েছে। পরিস্থিতির গুরুত্ব বিবেচনায় রেখে সরকার দ্রুত কার্যকর পদক্ষেপ গ্রহণ করেছে। এ ধরণের আর্থিক প্রতিষ্ঠানগুলিতে সম্পদ প্রবাহের পরিমাণ হ্রাস করার ফলে সাম্প্রতিক সময়ে সংশ্লিষ্ট ক্ষেত্রে ঋণ সহায়তা নিয়ন্ত্রণে রাখা সম্ভব হয়েছে।


    CG/BD/SB

    
    
    (Release ID: 1577322) Visitor Counter : 51
    
    
      Read this release in: English