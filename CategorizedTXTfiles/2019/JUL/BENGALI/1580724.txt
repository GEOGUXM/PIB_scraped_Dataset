      সংখ্যালঘুবিষয়কমন্ত্রক

      কেন্দ্রীয় সরকার প্রথম ১০০ দিনের মধ্যেই সারা দেশের ওয়াকফ সম্পত্তিগুলির ১০০ শতাংশ ডিজিটাইজেশনের লক্ষ্যমাত্রা স্থির করেছে : শ্রী নাকভি
      Posted On: 30 JUL 2019 3:40PM by PIB Kolkata


    নয়াদিল্লি, ২৯ জুলাই, ২০১৯


    কেন্দ্রীয় সরকার দ্বিতীয় দফায় কার্যকালের মেয়াদের প্রথম ১০০ দিনের মধ্যেই সারা দেশের ওয়াকফ সম্পত্তিগুলির ১০০ শতাংশ ডিজিটাইজেশনের লক্ষ্যমাত্রা স্থির করেছে। নতুন দিল্লিতে সোমবার কেন্দ্রীয় ওয়াকফ পরিষদের এক জাতীয় সম্মেলনের উদ্বোধন করে একথা জানান সংখ্যালঘু বিষয়ক মন্ত্রী শ্রী মুখতার আব্বাস নাকভি। তিনি জানান, সারা দেশে নথিভুক্ত ওয়াকফ সম্পত্তির সংখ্যা ৬ লক্ষেরও বেশি। ‘কোয়ামি ওয়াকফ বোর্ড তরক্কিয়াতি কর্মসূচি’র আওতায় ওয়াকফ সম্পত্তির সুষ্ঠু ব্যবস্থাপনার জন্য আটটি মুতাওয়ালিকে পুরস্কৃত করা হচ্ছে। এই প্রথমবার ওয়াকফ সম্পত্তির আরও ভালো সদ্ব্যবহারের জন্য এই পুরস্কার দেওয়া হল। শ্রী নাকভি আরও বলেন, ওয়াকফ সম্পত্তির তত্ত্বাবধায়ক হিসেবে মুতাওয়ালিগুলি কাজ করে থাকে এবং তাদের দায়িত্বই হল ওয়াকফ সম্পত্তির সুষ্ঠু সদ্ব্যবহার ও নিরাপত্তা সুনিশ্চিত করা। অনুষ্ঠানে মন্ত্রকের সচিব শ্রী শৈলেশ সহ কেন্দ্রীয় ওয়াকফ পরিষদের উচ্চপদস্থ আধিকারিক ও সদস্যরা ছাড়াও রাজ্য ওয়াকফ পর্ষদগুলির চেয়ারম্যান তথা কার্যনির্বাহী আধিকারিকরা উপস্থিত ছিলেন।


    শ্রী নাকভি জানান, সামাজিক কল্যাণে ওয়াকফ সম্পত্তিগুলির সুষ্ঠু সদ্ব্যবহার সুনিশ্চিত করতে সারা দেশে এ ধরনের সম্পত্তির ১০০ শতাংশ ডিজিটাইজেশন তথা জিও-ট্যাগিং বা ভৌগোলিক অবস্থান স্থির করতে যুদ্ধকালীন ভিত্তিতে একটি কর্মসূচি গ্রহণ করা হয়েছে। ডিজিটাইজেশনের কাজে কেন্দ্রীয় ওয়াকফ পরিষদ রাজ্য পর্ষদগুলিকে আর্থিক ও কারিগরি সহায়তা দিচ্ছে। তিনি বলেন, জিও-ট্যাগিং পদ্ধতির উদ্দেশ্যই হল রাজ্য ওয়াকফ পর্ষদগুলিকে নির্দিষ্ট সময়সীমার মধ্যেই ডিজিটাইজেশনের কাজ শেষ করতে সাহায্য করা। উল্লেখ করা যেতে পারে, আইআইটি রুরকি ও আলিগড় মুসলিম বিশ্ববিদ্যালয়ের সহায়তায় ওয়াকফ সম্পত্তিগুলির জিপিএস ম্যাপিং-এর কাজ শুরু হয়েছে।


    স্বাধীনতার পর এই প্রথমবার প্রধানমন্ত্রী শ্রী নরেন্দ্র মোদীর নেতৃত্বাধীন সরকারের উদ্যোগে প্রধানমন্ত্রী জন বিকাশ কার্যক্রমের আওতায় সমাজের দুর্বলতর শ্রেণীর মানুষ ও দুঃস্থ বালিকাদের মৌলিক সুযোগ-সুবিধা পৌঁছে দিতে বিদ্যালয়, কলেজ, আইটিআই, পলিটেকনিক প্রতিষ্ঠান, হাসপাতাল, সার্বজনীন অনুষ্ঠান হল, অভিন্ন পরিষেবা কেন্দ্র, কর্মসংস্থানমুখী দক্ষতা উন্নয়ন কেন্দ্র প্রভৃতি খাতে ১০০ শতাংশ পর্যন্ত আর্থিক সহায়তা দেওয়া হচ্ছে। এক পরিসংখ্যান দিয়ে শ্রী নাকভি জানান, আগে দেশের কেবল ৯০টি জেলাই সংখ্যালঘু সম্প্রদায়ভুক্ত জেলা হিসেবে চিহ্নিত ছিল। প্রধানমন্ত্রী শ্রী নরেন্দ্র মোদীর নেতৃত্বাধীন সরকার জেলার সংখ্যা বাড়িয়ে ৩০৮ করেছে। এই জেলাগুলির ৮৭০টি ব্লক ও ৩৩১টি শহর সহ হাজার হাজার গ্রামে উন্নয়নমূলক কর্মসূচিগুলি রূপায়ণ করা হচ্ছে।


    অবসরপ্রাপ্ত বিচারপতি জাকিউল্লাহ খানের নেতৃত্বে ওয়াকফ সম্পত্তিগুলির ভাড়া সংক্রান্ত নিয়ম-কানুন পর্যালোচনার জন্য গঠিত পাঁচ সদস্যের কমিটির রিপোর্ট জমা পড়েছে। কমিটির সুপারিশগুলি ওয়াকফ সম্পত্তির আরও ভালো সদ্ব্যবহারের ক্ষেত্রে কার্যকর উপায় প্রদান করবে এমনকি, কয়েক দশক ধরে বিবাদমান বিষয়গুলির সুষ্ঠু নিষ্পত্তিতেও গুরুত্বপূর্ণ ভূমিকা নেবে। রাজ্য সরকারগুলির সঙ্গে আলাপ-আলোচনার মাধ্যমে কেন্দ্রীয় সরকার ঐ কমিটির সুপারিশগুলি কার্যকর করার ব্যাপারে প্রয়োজনীয় পদক্ষেপ নিচ্ছে বলেও শ্রী নাকভি জানান।


    CG/BD/DM

    
    
    (Release ID: 1580724) Visitor Counter : 32
    
    
      Read this release in: English