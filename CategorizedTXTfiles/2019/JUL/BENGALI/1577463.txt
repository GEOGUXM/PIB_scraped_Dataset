      অর্থমন্ত্রক

      পাসপোর্টধারী প্রবাসী ভারতীয়দের আধার কার্ড দেওয়ার প্রস্তাব কেন্দ্রের
      Posted On: 05 JUL 2019 3:01PM by PIB Kolkata


    নয়াদিল্লি, ৫ জুলাই, ২০১৯


    পাসপোর্টধারী প্রবাসী ভারতীয়দের আধার কার্ড দেওয়ার প্রস্তাব দিলেন কেন্দ্রীয় অর্থমন্ত্রী শ্রীমতী নির্মলা সীতারমন। আজ সংসদে ২০১৯-২০ অর্থবর্ষের কেন্দ্রীয় বাজেট পেশ করে এই প্রস্তাব রাখেন কেন্দ্রীয় অর্থমন্ত্রী ও কর্পোরেট বিষয় মন্ত্রী। ভারতীয় শিল্পীদের সৃষ্টিশীল কাজকর্ম যাতে বিশ্ব বাজারে তুলে ধরা যায় তারও একটি প্রস্তাব রাখেন তিনি। শ্রীমতী সীতারমন জানান, গত তিন বছর ধরে আন্তর্জাতিক যোগ দিবসে ১৯২টি দেশ অংশ নিয়েছে। মহাত্মা গান্ধীর জনপ্রিয় ‘বৈষ্ণব জন তো তেনে কহিয়েঁ’ ভজনটি ৪০টি দেশের শিল্পীরা একসঙ্গে গেয়েছেন। ‘ভারত কো জানো’ – এই ক্যুইজ প্রতিযোগিতায় শুধু প্রবাসী ভারতীয়রাই নন, বিদেশিরাও অংশ নিয়েছেন। কেন্দ্রীয় অর্থমন্ত্রী বলেন, আন্তর্জাতিক সম্প্রদায়ের মধ্যে ভারত নেতৃত্ব দিচ্ছে। এরই অঙ্গ হিসাবে, ২০১৯-২০ অর্থবর্ষে কেন্দ্রীয় সরকার চারটি নতুন দূতাবাস খোলার পরিকল্পনা নিয়েছে। ২০১৮-র মার্চের তথ্য অনুযায়ী, কেন্দ্রীয় সরকার আফ্রিকাতে ১৮টি নতুন দূতাবাস খোলার পরিকল্পনা নিয়েছে যার মধ্যে পাঁচটি নতুন দূতাবাস ইতিমধ্যেই খোলা হয়েছে।


    কেন্দ্রীয় অর্থমন্ত্রী বাজেট পেশকালে জানান, চলতি অর্থবর্ষে ইন্ডিয়ান ডেভেলপমেন্ট অ্যাসিস্ট্যান্স স্কিম (আইডিইএএস) চালু করেছে। এই প্রকল্পের মাধ্যমে উন্নয়নশীল দেশগুলিতে পরিকাঠামো এবং দক্ষতা বৃদ্ধির ওপর বিশেষ জোর দেওয়া হয়েছে। কেন্দ্রীয় অর্থমন্ত্রী আরও জানান, ১৭টি পর্যটন স্থানকে পর্যটকদের কাছে আকর্ষণীয় করে তুলতে আন্তর্জাতিক মানের করে গড়ে তোলা হবে।


    ভারতের আদিবাসী সংস্কৃতির ঐতিহ্যকে ছবি, ভিডিও, লোকসঙ্গীত ইত্যাদি ডিজিটাল মাধ্যমে সংরক্ষণ করা হবে বলেও কেন্দ্রীয় অর্থ ও কর্পোরেট বিষয়ক মন্ত্রী জানান।


    CG/SS/DM

    
    
    (Release ID: 1577463) Visitor Counter : 38
    
    
      Read this release in: English