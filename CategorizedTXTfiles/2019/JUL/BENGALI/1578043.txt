      অর্থমন্ত্রক

      ব্যাঙ্কগুলির গ্রাহক পরিষেবা কেন্দ্র
      Posted On: 09 JUL 2019 8:51PM by PIB Kolkata


    নয়াদিল্লি, ০৯ জুলাই, ২০১৯


    ব্যাঙ্কিং ব্যবস্থার সুযোগ-সুবিধা সকলের কাছে পৌঁছে দিতে প্রধানমন্ত্রী জন ধন যোজনা চালু করা হয়। এই কর্মসূচির আওতায় দেশের সমস্ত গ্রাম ও আধা শহরাঞ্চলকে ১ লক্ষ ৫৯ হাজার সাব-সার্ভিস এলাকায় শ্রেণী বিভক্ত করা হয়েছে। প্রতিটি সাব-সার্ভিস এলাকায় এক থেকে দেড় হাজার পরিবারকে ব্যাঙ্কিং ব্যবস্থার সুযোগ-সুবিধা পৌঁছে দেওয়া হয়। ৩৩ হাজার সাব-সার্ভিস এলাকাকে ব্যাঙ্ক শাখার সঙ্গে যুক্ত করা হয়েছে। এছাড়াও, ১ লক্ষ ২৬ হাজার সাব-সার্ভিস এলাকায় ব্যাঙ্ক মিত্ররা পরিষেবা পৌঁছে দেবার কাজ করছেন । ব্যাঙ্ক মিত্ররা গ্রাহকদের ব্যাঙ্কিং পরিষেবার পাশাপাশি, অর্থ লেনদেনের সুযোগ-সুবিধাও প্রদান করে থাকেন। লোকসভায় সোমবার এক প্রশ্নের লিখিত জবাবে এই তথ্য জানিয়েছেন অর্থ প্রতিমন্ত্রী শ্রী অনুরাগ সিং ঠাকুর। তিনি আরও জানান, ব্যাঙ্কগুলিকে তাঁদের অভিযোগ নিষ্পত্তি ব্যবস্থার অঙ্গ হিসাবে গ্রাহক পরিষেবা কেন্দ্র স্থাপনে অনুমতি দেওয়া হয়ে থাকে।


    মন্ত্রী আরও জানান, ভারতীয় রিজার্ভ ব্যাঙ্কের সার্কুলার অনুযায়ী মধ্যস্থতাকারীদের নিয়োগের মাধ্যমে ঝুঁকি কমাতে ব্যাঙ্কগুলি প্রযুক্তি-নির্ভর সমাধানসূত্র গ্রহণ করবে। এ ধরণের মধ্যস্থতাকারীদের বিজনেস ফেসিলিটেটর্স বা করেসপনডেন্ট হিসাবে নিয়োগ করা যেতে পারে। এছাড়াও, বিজনেস করেসপনডেন্টদের প্রদেয় পরিষেবা সম্পর্কে গ্রাহক অভিযোগের নিষ্পত্তির জন্য ব্যাঙ্কগুলিকে অভিযোগ নিষ্পত্তি ব্যবস্থা গড়ে তোলার নির্দেশ দেওয়া হয়েছে। রিজার্ভ ব্যাঙ্কের ঐ সার্কুলারে স্পষ্ট বলা হয়েছে যে, অভিযোগ নিষ্পত্তির দায়িত্বে থাকা আধিকারিকের নাম ও যোগাযোগ নম্বর ব্যাপকভাবে প্রচার করতে হবে। অভিযোগ দাখিলের ৬০ দিনের মধ্যে যদি কোনও ব্যক্তি ব্যাঙ্ক থেকে সন্তোষজনক জবাব না পান, সেক্ষেত্রে তিনি ব্যাঙ্কের অম্বুডসম্যান আধিকারিকের কাছে আবেদন জানাতে পারবেন। অবশ্য, রিজার্ভ ব্যাঙ্কের নীতি-নির্দেশিকা অনুযায়ী, বিজনেস করেসপনডেন্টদের সঙ্গে যুক্ত সমস্ত অভিযোগ সংশ্লিষ্ট ব্যাঙ্ক বা ঐ ব্যাঙ্কে নিযুক্ত অম্বুডসম্যান খতিয়ে দেখে থাকেন।


    CG/BD/SB

    
    
    (Release ID: 1578043) Visitor Counter : 41
    
    
      Read this release in: English