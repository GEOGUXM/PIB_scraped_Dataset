      যুবওক্রীড়াবিষয়কমন্ত্রক

      ২০২০’র অলিম্পিক প্রস্তুতির জন্য পরিকাঠামো উন্নয়ন
      Posted On: 22 JUL 2019 9:35PM by PIB Kolkata


    নয়াদিল্লি, ২২ জুলাই, ২০১৯


    নতুন দিল্লিতে স্পোর্ট অথরিটি অফ ইন্ডিয়ায় ৫টি স্টেডিয়াম সহ সাই – এর আঞ্চলিক কেন্দ্রগুলিতে ক্রীড়া পরিকাঠামো এবং অন্যান্য সুযোগ-সুবিধা আন্তর্জাতিক মানের। সাই – এর স্টেডিয়াম সহ আঞ্চলিক কেন্দ্রগুলিতে ক্রীড়া পরিকাঠামো ও সাজসরঞ্জামের মানোন্নয়ন এক চালু প্রক্রিয়া। বিভিন্ন ক্রীড়া সংগঠন ও প্রতিষ্ঠানগুলিতে পরিকাঠামো উন্নয়ন বা আধুনিকীকরণের জন্য জাতীয় ক্রীড়া উন্নয়ন তহবিল থেকে সহায়তা দেওয়া হয়। এছাড়াও, ২০২০’র অলিম্পিক প্রস্তুতির জন্য বিভিন্ন ক্রীড়া বিভাগে ভারতীয় ক্রীড়াবিদদের প্রশিক্ষণে প্রয়োজনীয় পরিকাঠামোগত সুযোগ-সুবিধা প্রশিক্ষণের সুযোগ, ক্রীড়া সরঞ্জাম, সুষম আহার সহ একাধিক ব্যবস্থা গড়ে তোলা হচ্ছে। এছাড়া, অলিম্পিকের প্রস্তুতি আরও নিবিড়তর করতে পদকজয়ের সম্ভাবনা রয়েছে এমন ক্রীড়াবিদদের টার্গেট অলিম্পিক পোডিয়াম স্কিমের আওতায় বিদেশে প্রশিক্ষণ ও আন্তর্জাতিক প্রতিযোগিতায় অংশগ্রহণের সুযোগ করে দেওয়া হচ্ছে। এমনকি, জাতীয় ক্রীড়া ফেডারেশনগুলিকেও সাহায্য দেওয়া হচ্ছে। রাজ্যসভায় আজ এক লিখিত জবাবে এই তথ্য জানিয়েছেন কেন্দ্রীয় ক্রীড়া প্রতিমন্ত্রী শ্রী কিরেণ রিজিজু। তিনি আরও জানান, তাঁর মন্ত্রক দেশে পুরুষ ও মহিলা ক্রীড়াবিদ নির্বিশেষে বিভিন্ন ক্রীড়া উৎসাহবর্ধক প্রকল্প রূপায়ণ করছে। সাই কেন্দ্রগুলিতে ১৪ হাজার ২৩৬ জন সম্ভাবনাময় ক্রীড়াবিদ প্রশিক্ষণ নিচ্ছেন। এদের মধ্যে ৪ হাজার ২৬৯ জন মহিলা। পৃথকভাবে মহিলাদের জন্যই আদর্শ খেলাধূলার বাতাবরণ গড়ে তুলতে সাই পাঞ্জাবের বাদলে, হিমাচল প্রদেশের ধরমশালায় এবং কর্ণাটকের মেদিকেরীতে মহিলাদের জন্য ৩টি প্রশিক্ষণ কেন্দ্র গড়ে তুলছে।


    শ্রী রিজিজু জানান, ক্রীড়া পরিকাঠামো ক্ষেত্রের উন্নয়নে কলকাতায় সাই – এর পূর্বাঞ্চলীয় নেতাজী সুভাষ প্রশিক্ষণ কেন্দ্রের চারপাশে প্রাচীর দিতে ২০১৬-১৭’তে ১ কোটি ৩৭ লক্ষ ৮৯ হাজার টাকা দেওয়া হয়েছে। ২০১৭-১৮’তে কলকাতায় সাই – এর এই আঞ্চলিক কেন্দ্রে সিন্থেটিক হকি সারফেস বসানোর জন্য ৪ কোটি ৬৮ লক্ষ টাকা এবং সিন্থেটিক অ্যাথলেটিক ট্র্যাক বসানোর জন্য ৬ কোটি ১০ লক্ষ টাকা দেওয়া হয়।


    CG/BD/SB

    
    
    (Release ID: 1579834) Visitor Counter : 42
    
    
      Read this release in: English