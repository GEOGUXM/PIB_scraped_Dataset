      কৃষিমন্ত্রক

      ই-ন্যাম প্ল্যাটফর্মে ১ কোটি ৬৪ লক্ষেরও বেশি কৃষক নথিভুক্ত হয়েছেন : কৃষি মন্ত্রী
      Posted On: 09 JUL 2019 8:52PM by PIB Kolkata


    নয়াদিল্লি, ০৯ জুলাই, ২০১৯


    সারা দেশ জুড়ে বৈদ্যুতিন উপায়ে কৃষিজ পণ্যের বাণিজ্যিক লেনদেনের এক প্ল্যাটফর্ম বা উপযুক্ত মঞ্চ হিসাবে জাতীয় কৃষি বাজার (ই-ন্যাম) কর্মসূচির সূচনা হয়। কেন্দ্রীয় সরকার ২০১৬’র ১৪ই এপ্রিল কৃষক সমাজের কল্যাণে তাঁদের উৎপাদিত ফসলের জন্য লাভজনক দাম সুনিশ্চিত করতে এই কর্মসূচি শুরু করে। উদ্দেশ্য হ’ল অনলাইন ব্যবস্থায় স্বচ্ছতা বজায় রেখে কৃষিজ পণ্যের উপযুক্ত দাম স্থির করা। ই-ন্যাম ব্যবস্থার সঙ্গে ১৬টি রাজ্য ও ২টি কেন্দ্রশাসিত অঞ্চলে ৫৮৫টি নিয়ন্ত্রিত পাইকারি বাজার যুক্ত হয়েছে। লোকসভায় আজ প্রশ্নোত্তর পর্বে এক লিখিত জবাবে এই তথ্য জানিয়েছেন কৃষি ও কৃষক কল্যাণ মন্ত্রী শ্রী নরেন্দ্র সিং তোমর। তিনি আরও জানান, গত ৩০শে জুন পর্যন্ত ই-ন্যাম ব্যবস্থার সঙ্গে ১ কোটি ৬৪ লক্ষেরও বেশি কৃষক এবং ১ লক্ষ ৩৪ হাজারেরও বেশি ব্যবসায়ী যুক্ত হয়েছেন। পরিসংখ্যান দিয়ে মন্ত্রী জানান, ৩০শে জুন পর্যন্ত ই-ন্যাম প্ল্যাটফর্ম মারফৎ ৭১ হাজার ৬৯ কোটি টাকা মূল্যের ২ কোটি ৫৮ লক্ষ ৭৬ হাজার ১৬ মেট্রিক টন ওজনের কৃষিজ পণ্যের বাণিজ্যিক লেনদেন করা হয়েছে।


    শ্রী তোমর আরও জানান, ২০১৬’র এপ্রিল থেকে ২০১৯ – এর ১৫ জুন অন্তক ই-ন্যাম ব্যবস্থায় পশ্চিমবঙ্গের ১২ হাজার ৭১৪ জন কৃষক নথিভুক্ত হয়েছেন। এদের মধ্যে ২ হাজার ৮০১ জন কৃষক এই ব্যবস্থার বিভিন্ন সুযোগ-সুবিধার মাধ্যমে উপকৃত হয়েছেন। জাতীয় স্তরে ই-ন্যাম ছাড়াও কৃষিজ পণ্যের বৈদ্যুতিন উপায়ে লেনদেনের জন্য রাজ্য-ভিত্তিক বিশেষ ব্যবস্থা রয়েছে। রাজস্থান সরকারের ইন্টিগ্রেটেড মান্ডি ম্যানেজমেন্ট সিস্টেম, কর্ণাটকের ইউনিফায়েড মার্কেট প্ল্যাটফর্ম, মহারাষ্ট্রের কম্প্যুটারাইজড্‌ অকশন সিস্টেম এগুলির অন্যতম।


    CG/BD/SB

    
    
    (Release ID: 1578044) Visitor Counter : 23
    
    
      Read this release in: English