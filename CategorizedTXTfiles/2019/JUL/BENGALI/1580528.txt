      প্রতিরক্ষামন্ত্রক

      কার্গিল যুদ্ধের ওপর অনলাইন ক্যুইজ প্রতিযোগিতা শুরু হ’ল আজ
      Posted On: 26 JUL 2019 9:51PM by PIB Kolkata


    নয়াদিল্লি, ২৬ জুলাই, ২০১৯


    MyGov.in – এর সমন্বয়ে প্রতিরক্ষা মন্ত্রক কার্গিল যুদ্ধের ওপর একটি অনলাইন ক্যুইজ প্রতিযোগিতার আয়োজন করেছে। প্রতিযোগিতাটি আজ শুরু হ’ল, চলবে ৪ঠা আগস্ট ২০১৯ পর্যন্ত। জনসমাজে, বিশেষ করে তরুণদের মধ্যে স্বদেশপ্রেম গড়ে তুলতে এই প্রতিযোগিতার আয়োজন করা হয়েছে। MyGov.in মঞ্চে হিন্দি ও ইংরাজি ভাষায় এই ক্যুইজটি সঞ্চালনা করা হবে। ক্যুইজটি চালানো হবে ৫ মিনিটের জন্য এবং ক্যুইজ চলাকালীন ২০টি প্রশ্নের উত্তর দেওয়া যাবে। এই ক্যুইজের জন্য ১০টি নগদ পুরস্কারের ব্যবস্থা করা হয়েছে। প্রথম পুরস্কারের মূল্য ২৫ হাজার টাকা, দ্বিতীয় পুরস্কার ১৫ হাজার টাকা এবং তৃতীয় পুরস্কারটি ১০ হাজার টাকা। সাতটি সান্ত্বনা পুরস্কার রয়েছে – প্রত্যেকটির মূল্য ৫ হাজার টাকা। শীর্ষে থাকা ১০০ জনকে প্রতিরক্ষা মন্ত্রকের তরফে শংসাপত্র দেওয়া হবে এবং নিজেদের খরচে এ বছর স্বাধীনতা দিবসে পতাকা উত্তোলন চাক্ষুষ করার আমন্ত্রণ জানানো হবে।


    প্রসঙ্গত, এই ক্যুইজ প্রতিযোগিতায় ১৪ বছর এবং তার ঊর্ধ্বে থাকা তরুণ-তরুণীরা অংশগ্রহণ করতে পারবে। সবচেয়ে কম সময়ে সবচেয়ে বেশি উত্তর দেওয়ার ভিত্তিতে সফল প্রতিযোগীদের নির্বাচিত করা হবে পুরস্কারের জন্য। এই ক্যুইজ প্রতিযোগিতায় একবারই অংশগ্রহণ করা যাবে। ইচ্ছুক ব্যক্তিদের তাঁদের নাম, পিতা-মাতার নাম, জন্ম তারিখ, ঠিকানা, ই-মেল এবং মোবাইল নম্বর দিতে হবে। বিজয়ীদের ক্যুইজ প্রতিযোগিতার ফলাফল ঘোষণার পর বয়স ও ঠিকানার প্রমাণপত্র জমা করতে হবে। ক্যুইজ প্রতিযোগিতায় অংশগ্রহণের সময়ে একই মোবাইল নম্বর বা ই-মেল একাধিকবার ব্যবহার করা যাবে না। ক্যুইজ প্রতিযোগিতায় অসৎ উপায় অবলম্বন করলে প্রতিযোগীকে বাতিল করে দেওয়া হবে।


    CG/SSS/SB

    
    
    (Release ID: 1580528) Visitor Counter : 53
    
    
      Read this release in: English