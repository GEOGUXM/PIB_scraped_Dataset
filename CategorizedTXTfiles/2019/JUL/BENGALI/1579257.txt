      মন্ত্রিসভারঅর্থনৈতিকবিষয়সংক্রান্তকমিটি

      অরুণাচল প্রদেশে পরিকাঠামোর সম্প্রসারণ
      
      রাজ্যে ২ হাজার ৮৮০ মেগাওয়াট ক্ষমতাসম্পন্ন দিবাং জলবিদ্যুৎ উৎপাদন প্রকল্পে মন্ত্রিসভার অনুমোদন
      
      প্রকল্প রূপায়ণে ১ হাজার ৬০০ কোটি টাকা ব্যয় অনুমোদন

      Posted On: 17 JUL 2019 8:58PM by PIB Kolkata

    নয়াদিল্লি, ১৭ জুলাই, ২০১৯


    প্রধানমন্ত্রী শ্রী নরেন্দ্র মোদীর পৌরহিত্যে কেন্দ্রীয় মন্ত্রিসভার অর্থনৈতিক বিষয় সংক্রান্ত ক্যাবিনেট কমিটির বৈঠকে আজ অরুণাচল প্রদেশে ১ হাজার ৬০০ কোটি টাকার দিবাং বহু উদ্দেশ্যসাধক প্রকল্প রূপায়ণের বিভিন্ন ছাড়পত্র সংগ্রহ ও লগ্নি পূর্ববর্তী কাজকর্ম বাবদ ব্যয়ের প্রস্তাব অনুমোদিত হয়েছে।


    সমগ্র প্রকল্প রূপায়ণে আনুমানিক খরচ ধরা হয়েছে ২৮ হাজার ৮০ কোটি ৩৫ লক্ষ টাকা। সরকারের অনুমোদন পাওয়ার পর প্রকল্পের নির্মাণ কাজ শেষ হতে সময় ধরা হয়েছে নয় বছর। প্রকল্পের আওতায় রাজ্যের নিম্ন দিবাং উপত্যকা জেলায় দিবাং নদীতে ২ হাজার ৮৮০ মেগাওয়াট ক্ষমতাসম্পন্ন জলবিদ্যুৎ উৎপাদন কেন্দ্র স্থাপন করা হবে। এই জলবিদ্যুৎ উৎপাদন কেন্দ্র থেকে ১১ হাজার ২৩ মেগা ইউনিট বিদ্যুৎ উৎপাদিত হবে, যা সারা বছরে ৯০ শতাংশ বিদ্যুতের চাহিদা মেটাতে সক্ষম। এই প্রকল্পটি ভারতের বৃহত্তম জলবিদ্যুৎ উৎপাদন কেন্দ্র হয়ে উঠতে চলেছে। জলবিদ্যুৎ উৎপাদন কেন্দ্রের জন্য ২৭৮ মিটার উচ্চতাবিশিষ্ট বাঁধ তৈরি করা হবে। নির্মাণ কাজ শেষ হলে এটি হবে ভারতের সবচেয়ে উঁচু বাঁধ।


    প্রকল্পের কাজ শেষ হলে অরুণাচল প্রদেশ মোট উৎপাদনের ১২ শতাংশ বা ১৩৪৬.৭৬ মেগা ইউনিট বিদ্যুৎ বিনামূল্যে পাবে। স্থানীয় এলাকা উন্নয়ন তহবিল খাতে ১ শতাংশ বা ১১২ মেগা ইউনিট বিদ্যুৎ রাজ্যকে নিঃশুল্ক দেওয়া হবে । প্রকল্পের ৪০ বছরের মেয়াদকালে বিনামূল্যে প্রদেয় বিদ্যুতের ফলে অরুণাচল প্রদেশের ২৬ হাজার ৭৮৫ কোটি টাকা আয় হবে।


    বহু উদ্দেশ্যসাধক দিবাং প্রকল্পের লক্ষ্য হ’ল বন্যা নিয়ন্ত্রণ সহ জলবিদ্যুৎ প্রকল্প গড়ে তোলা। প্রকল্পটি গড়ে তুলতে প্রয়োজনীয় সমস্ত বিধিবদ্ধ ছাড়পত্র পাওয়া গিয়েছে। তবে, বিনিয়োগ মঞ্জুর করার জন্য দ্বিতীয় পর্যায়ের যে অরণ্য ছাড়পত্র প্রয়োজন, তা এখন বিবেচনাধীন রয়েছে। প্রকল্পের আওতায় উৎপাদন কেন্দ্রে যাতায়াতের সুবিধায় সড়ক ও সেতু নির্মাণের পাশাপাশি, সামাজিক উন্নয়ন পরিকল্পনা খাতে ২৪১ কোটি টাকা এবং স্থানীয় মানুষের সংস্কৃতি স্বতন্ত্র পরিচিতি অক্ষুণ্ন রাখার জন্য ৩ কোটি ২৭ লক্ষ টাকা খরচের পরিকল্পনা রয়েছে।


    CG/BD/SB

    
    
    (Release ID: 1579257) Visitor Counter : 65
    
    
      Read this release in: English