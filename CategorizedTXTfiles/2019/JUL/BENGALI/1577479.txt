      অর্থমন্ত্রক

      বিমা মধ্যস্থতাকারীদের জন্য ১০০ শতাংশ প্রত্যক্ষ বিদেশি বিনিয়োগের প্রস্তাব আনা হল কেন্দ্রীয় বাজেটে
      Posted On: 05 JUL 2019 4:18PM by PIB Kolkata


    নয়াদিল্লি, ৫ জুলাই, ২০১৯


    ২০১৯-২০-র কেন্দ্রীয় বাজেটে বিমা মধ্যস্থতাকারীদের জন্য ১০০ শতাংশ প্রত্যক্ষ বিদেশি বিনিয়োগ মঞ্জুরের প্রস্তাব করা হয়েছে। আজ সংসদে পেশ করে অর্থ ও কর্পোরেট বিষয়ক মন্ত্রী শ্রীমতী নির্মলা সীতারমন এই ঘোষণা করেন। একক ব্র্যান্ডের খুচরো ব্যবসার ক্ষেত্রে প্রত্যক্ষ বিদেশি বিনিয়োগের স্বার্থে আঞ্চলিক উৎস সংক্রান্ত নিয়ম শিথিল করার প্রস্তাবও করেছেন অর্থমন্ত্রী।


    শ্রীমতী সীতারমন আরও বলেন, এই ক্ষেত্রে বিশ্বব্যাপী ঝড় বয়ে গেলেও ভারতে প্রত্যক্ষ বিদেশি বিনিয়োগের প্রবাহে কোন ঘাটতি ঘটেনি।


    অর্থমন্ত্রীর বক্তব্য অনুযায়ী, ২০১৯-এর রাষ্ট্রসঙ্ঘের বাণিজ্য ও উন্নয়ন সংক্রান্ত সম্মেলন বা আঙ্কটাড-এর বিশ্ব বিনিয়োগ প্রতিবেদন অনুযায়ী ২০১৮-১৯-এ ভারতে প্রত্যক্ষ বিদেশি বিনিয়োগের পরিমাণ ৬৪.৩৭৫ মিলিয়ন মার্কিন ডলারে পৌঁছয়। অর্থাৎ, গত আর্থিক বছরের তুলনায় এই আর্থিক বছরে এই বিনিয়োগে ৬ শতাংশ বৃদ্ধি ঘটেছে।


    কেন্দ্রীয় সরকার জাতীয় পরিকাঠামো বিনিয়োগ তহবিল বা এনআইআইএফ-এর উদ্যোগে ভারতে বিশ্বের বড় মাপের বিনিয়োগকারীদের একত্রিত করে একটি বার্ষিক বৈঠকের আয়োজন করার বিষয়টি বিবেচনা করছে।


    বিদেশি বিনিয়োগের প্রয়োজনে তালিকাভুক্ত বিনিয়োগকারী বা এফপিআই-এর ব্যবসা-বাণিজ্য সংক্রান্ত তথ্যাদি প্রাপ্তি ও সীমান্তপারের বিনিয়োগ আকর্ষণ করার ক্ষেত্রে গুরুত্বপূর্ণ নির্ণায়কের ভূমিকা নিতে পারে বলে অর্থমন্ত্রী বাজেট ভাষণে জানান।


    প্রসঙ্গত, ২০১৯-২০ সালের কেন্দ্রীয় বাজেটে এফপিআই বিনিয়োগের বিধিবদ্ধ সীমা ২৪ শতাংশ থেকে বাড়িয়ে ক্ষেত্রীয় বিদেশি বিনিয়োগের চূড়ান্ত সীমা পর্যন্ত করার প্রস্তাবও করা হয়েছে।


    শ্রীমতী সীতারমন বলেন, ভারতীয় অর্থনীতিতে মূলধনের প্রধান উৎস হিসেবে এফপিআইগুলি যাতে বাধাহীন বিনিয়োগের অভিজ্ঞতা সঞ্চয় করতে পারে, সে বিষয়েও সচেষ্ট হতে হবে। এই প্রেক্ষিতে এফপিআইগুলির ক্ষেত্রে চলতি গ্রাহককে জানুন বা কেওয়াইসি নিয়ম-নীতি যুক্তিযুক্ত করারও প্রস্তাব দেওয়া হয়েছে বাজেটে।


    CG/SSS/DM

    
    
    (Release ID: 1577479) Visitor Counter : 53
    
    
      Read this release in: English