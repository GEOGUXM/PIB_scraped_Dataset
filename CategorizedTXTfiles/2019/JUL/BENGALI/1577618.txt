      অর্থমন্ত্রক

      রাষ্ট্রায়ত্ত ব্যাঙ্কগুলির ঋণদান ক্ষমতা বাড়াতে ৭০ হাজার কোটি টাকা মূলধন যোগান দেওয়া হবে
      Posted On: 05 JUL 2019 9:57PM by PIB Kolkata


    নয়াদিল্লি, ০৫ জুলাই, ২০১৯


    দেশীয় অর্থ ব্যবস্থায় আরও গতি সঞ্চার করতে রাষ্ট্রায়ত্ত ব্যাঙ্কগুলির ঋণদান ক্ষমতা বৃদ্ধির জন্য ৭০ হাজার কোটি টাকার মূলধন যোগান দেবার প্রস্তাব করা হয়েছে ২০১৯-২০-র কেন্দ্রীয় বাজেটে। সংসদে আজ বাজেট পেশ করে অর্থমন্ত্রী শ্রীমতী নির্মলা সীতারমন আরও জানান, প্রযুক্তিকে কাজে লাগিয়ে অনলাইনে ব্যক্তিগত ঋণ সহায়তা, বাড়ির দোরগোড়ায় ব্যাঙ্কিং ব্যবস্থা পৌঁছে দেওয়া এবং একটি রাষ্ট্রায়ত্ত ব্যাঙ্কের গ্রাহককে অন্যান্য রাষ্ট্রায়ত্ত ব্যাঙ্কের পরিষেবা পৌঁছে দেওয়ার প্রস্তাবও বাজেটে করা হয়েছে। রাষ্ট্রায়ত্ত ব্যাঙ্কগুলির পরিচালন ব্যবস্থাকে আরও সুদৃঢ় করতে সংস্কারমূলক পদক্ষেপ গ্রহণ করা হবে বলেও তিনি জানান।


    ব্যাঙ্কিং ব্যবস্থাকে সহজ ও সরল করে তোলার ফলে যে আর্থিক লাভ হয়েছে, তা এখন স্পষ্ট দেখা যাচ্ছে। গত এক বছরে বাণিজ্যিক ব্যাঙ্কগুলির অনুৎপাদক সম্পদের পরিমাণ ১ লক্ষ কোটি টাকার বেশি কমেছে। দেউলিয়া ও ঋণ পরিশোধে অক্ষমতা আইনের দরুণ বিগত চার বছরে ৪ লক্ষ কোটি টাকার বেশি উদ্ধার হয়েছে। অভ্যন্তরীণ ঋণ সহায়তা বিগত বছরগুলিতে ১৩.৮ শতাংশ বেড়েছে বলেও তিনি জানান।


    শ্রীমতী সীতারমন জানান, রাষ্ট্রায়ত্ত ব্যাঙ্কের সংখ্যা কমিয়ে ৮-এ নিয়ে আসার পরিকল্পনা গ্রহণ করা হয়েছে। একই সঙ্গে, ৬টি রাষ্ট্রায়ত্ত ব্যাঙ্ক দ্রুত সংশোধনমূলক পদক্ষেপ গ্রহণে সক্ষম হয়েছে। তিনি বলেন, ব্যাঙ্ক বহির্ভূত আর্থিক সংস্থাগুলিও মানুষের ক্রয় ক্ষমতার চাহিদা বজায় রাখতে গুরুত্বপূর্ণ ভূমিকা পালন করে থাকে। ব্যাঙ্ক বহির্ভূত আর্থিক প্রতিষ্ঠানগুলির নিয়ন্ত্রণমূলক ক্ষমতা রিজার্ভ ব্যাঙ্কের হাতে থাকলেও নিয়ন্ত্রণমূলক সিদ্ধান্ত গ্রহণের ক্ষমতা সীমিত। এই বিষয়টিকে বিবেচনায় রেখেই অর্থ বিলে ব্যাঙ্ক বহির্ভূত আর্থিক প্রতিষ্ঠানগুলির ওপর রিজার্ভ ব্যাঙ্কের নিয়ন্ত্রণমূলক সিদ্ধান্ত গ্রহণের ক্ষমতা আরও বাড়ানোর প্রস্তাব করা হয়েছে বলে অর্থমন্ত্রী জানান ।


    CG/BD/SB

    
    
    (Release ID: 1577618) Visitor Counter : 43
    
    
      Read this release in: English