      বিজ্ঞানওপ্রযুক্তিমন্ত্রক

      ডিএনএ প্রযুক্তি (ব্যবহার ও প্রয়োগ) নিয়ন্ত্রণ বিল, ২০১৯ লোকসভায় পেশ
      Posted On: 08 JUL 2019 10:22PM by PIB Kolkata


    নয়াদিল্লি, ০৮ জুলাই, ২০১৯


    লোকসভায় আজ ডিএনএ প্রযুক্তি (ব্যবহার ও প্রয়োগ) নিয়ন্ত্রণ বিল, ২০১৯ পেশ করা হয়েছে। বিলটি সভায় পেশ করে বিজ্ঞান ও প্রযুক্তি মন্ত্রী ডঃ হর্ষবর্ধন বলেন, নিখোঁজ ব্যক্তি, নিহত ব্যক্তি, অভিযুক্ত ব্যক্তি, বিচারাধীন ব্যক্তি এবং অজ্ঞাত ব্যক্তির পরিচয় নিশ্চিত করার জন্যই এই উদ্যোগ। তিনি আরও বলেন, বিলটির প্রাথমিক উদ্দেশ্য হ’ল দেশে বিচার বিভাগীয় ব্যবস্থায় ন্যায় প্রদানকে আরও সুদৃঢ় করতে ডিএনএ-ভিত্তিক ফরেন্সিক প্রযুক্তির প্রয়োগ আরও বৃদ্ধি করা। সারা বিশ্বেই অপরাধের সমাধান, নিখোঁজ ব্যক্তির হদিশ সহ বিভিন্ন গুরুত্বপূর্ণ কাজে ডিএনএ প্রযুক্তির কার্যকারিতা ও উপযোগিতা প্রমাণিত হয়েছে। এই বিলে ডিএনএ পরীক্ষা-নিরীক্ষাগারগুলির স্বীকৃতিদান ও নিয়ন্ত্রণের কথাও উল্লেখ করা হয়েছে। উদ্দেশ্য – ডিএনএ পরীক্ষার ফলাফল আরও বিশ্বাসযোগ্য করে তোলা, সেই সঙ্গে দেশের নাগরিকদের গোপনীয়তা রক্ষার ক্ষেত্রে ডিএনএ – এর অপব্যবহার ও অসাধু উপায়ে কাজে লাগানো রোধ করা।


    এই বিল আইনে পরিণত হলে ডিএনএ-ভিত্তিক প্রমাণ পেশ করার মাধ্যমে অপরাধ ন্যায়-বিচার ব্যবস্থা আরও কার্যকর হয়ে উঠবে। অপরাধ অনুসন্ধানের ক্ষেত্রে ডিএনএ-ভিত্তিক প্রমাণকে সবচেয়ে কার্যকর ও উপযোগী হিসাবে গণ্য করা হয়। বিলটিতে জাতীয় ও আঞ্চলিক স্তরে যে ডেটা ব্যাঙ্ক গড়ে তোলার কথা বলা হয়েছে, তা ফরেন্সিক অনুসন্ধান ব্যবস্থাকে বিভিন্নভাবে সাহায্য করবে।


    ডঃ হর্ষবর্ধন আরও জানান, সারা দেশে ডিএনএ পরীক্ষা-নিরীক্ষার সঙ্গে যুক্ত সমস্ত গবেষণাগারে অভিন্ন পদ্ধতি মেনে চলার ক্ষেত্রেও প্রস্তাবিত এই বিলটি সাহায্য করবে। এমনকি, ডিএনএ পরীক্ষা-নিরীক্ষা সংক্রান্ত কাজকর্মের মানোন্নয়ন এবং সমগ্র কর্মপরিচালন পদ্ধতিকে সুবিন্যস্ত করতেও প্রস্তাবিত এই বিলটি গুরুত্বপূর্ণ ভূমিকা নেবে। সমগ্র কর্মপরিচালন পদ্ধতিকে সুবিন্যস্ত করার লক্ষ্যে ডিএনএ নিয়ন্ত্রক পর্ষদ স্থাপন করা হবে বলেও মন্ত্রী জানান। প্রস্তাবিত এই বিলটি বিজ্ঞান-নির্ভর ডিএনএ প্রযুক্তি ব্যবহারের মাধ্যমে বর্তমান বিচার-বিভাগীয় ন্যায় প্রদান ব্যবস্থাকে আরও শক্তিশালী করে তুলবে বলে মনে করা হচ্ছে।


    CG/BD/SB

    
    
    (Release ID: 1577869) Visitor Counter : 34
    
    
      Read this release in: English