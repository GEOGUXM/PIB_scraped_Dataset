      ভারীশিল্পএবংরাষ্ট্রায়ত্তসংস্থাবিষয়কমন্ত্রক

      ন্যাশনাল ইলেক্ট্রিক মোবিলিটি মিশন পরিকল্পনা
      Posted On: 03 JUL 2019 12:20PM by PIB Kolkata


    নয়াদিল্লি, ২ জুলাই, ২০১৯


    দেশে বৈদ্যুতিক যানবাহনের ব্যবহার বাড়াতে এবং সেগুলি তৈরির লক্ষ্যে ন্যাশনাল ‘ইলেক্ট্রিক মোবিলিটি মিশন পরিকল্পনা, (এনইএমএমপি) ২০২০’ গ্রহণ করা হয়েছে। জাতীয় নিরাপত্তা অক্ষুণ্ণ রেখে সকলের জন্য উপযুক্ত এবং পরিবেশ-বান্ধব পরিবহণ সুনিশ্চিত করতে ও আন্তর্জাতিক উৎপাদন ক্ষেত্রে গাড়ি শিল্পকে শীর্ষ স্থানে রাখতেই এই প্রকল্প গ্রহণ করা হয়।


    প্রথম পর্যায়ে এই ধরনের যানবাহন নির্মাণের আগে চারটি বিষয়ে গুরুত্ব দেওয়া হয়। এগুলি হল – বাজারে এদের চাহিদা তৈরি করা, প্রয়োজনীয় প্রযুক্তিগত সহায়তা, পাইলট প্রোজেক্ট এবং পরিকাঠামোর পরিবর্তন। এই পর্যায়ে দু’চাকা, তিন চাকা, চার চাকার যাত্রীবাহী এবং বাণিজ্যিকভাবে ব্যবহৃত হালকা গাড়ি ও বাসের জন্য গুরুত্ব আরোপ করা হয়। প্রথম পর্যায়ে ২ লক্ষ ৭৮ হাজার বৈদ্যুতিক এবং পরিবেশ-বান্ধব যানবাহন কেনার জন্য প্রায় ৩৪৩ কোটি টাকা ইনসেন্টিভ ধার্য করা হয়েছিল। এছাড়া, বিভিন্ন শহরে এবং রাজ্যে ৪৬৫টি বাস কেনার অনুমোদন দেওয়া হয়। গত ৩১শে মার্চ, এনইএমএমপি-র প্রথম পর্যায় শেষ হয়। ভারী শিল্প মন্ত্রক সংশ্লিষ্ট শিল্প সংস্থাগুলির সঙ্গে আলোচনার পর দ্বিতীয় পর্যায়ে যে পরিকল্পনাটি করেছিল, সে ব্যাপারে কেন্দ্রীয় মন্ত্রিসভার থেকে তা অনুমোদন পাওয়ার পর তিন বছরের জন্য তা চালু করা হয়। এই পর্যায়ে বাজেটে ১০ হাজার কোটি টাকার সংস্থান রাখা হয়েছে। ৭ হাজার বৈদ্যুতিক বাস, ৫ লক্ষ তিন চাকার বৈদ্যুতিক গাড়ি, ৫৫ হাজার চার চাকার যাত্রীবাহী বৈদ্যুতিক গাড়ি এবং ১০ লক্ষ দু’চাকার বৈদ্যুতিক গাড়ি কিনতে এই তহবিল থেকে সাহায্য করা হবে।


    জনপরিবহণে পরিবেশ-বান্ধব যানবাহনের ব্যবহার বাড়াতে এই পর্যায়ে গুরুত্ব দেওয়া হয়েছে। এর আওতায় দু’চাকার ব্যক্তি মালিকানাধীন গাড়ি কিনতেও প্রয়োজনীয় সাহায্য পাওয়া যাবে। পয়লা এপ্রিল থেকে চালু হওয়া এই প্রকল্পটির সুবিধা পেতে পাঁচটি যানবাহন নির্মাণ সংস্থা তাদের নাম নথিভুক্ত করেছে। উৎসাহী সংস্থাগুলি এই ধরনের যানবাহন তৈরিতে ইনসেন্টিভ পেতে চাইলে ভারী শিল্প মন্ত্রকের ওয়েবসাইট থেকে বিস্তারিত তথ্য সংগ্রহ করতে পারবে।


    কেন্দ্রীয় ভারী শিল্প এবং রাষ্ট্রায়ত্ত উদ্যোগ দপ্তরের মন্ত্রী শ্রী অরবিন্দ গনপত সাওয়ান্ত রাজ্যসভায় এক প্রশ্নের লিখিত জবাবে এই তথ্য জানিয়েছেন।


    CG/CB/DM

    
    
    (Release ID: 1576751) Visitor Counter : 11
    
    
      Read this release in: English