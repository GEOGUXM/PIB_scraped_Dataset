      তথ্যওসম্প্রচারমন্ত্রক

      ইফি ভারতের গর্ব; এ বছর সুবর্ণ জয়ন্তী উদযাপনের প্রেক্ষিতে ইফি পৃথক তাৎপর্যপূর্ণ হয়ে উঠছে : প্রকাশ জাভড়েকর
      Posted On: 16 JUL 2019 10:50AM by PIB Kolkata


    নয়াদিল্লি, ১৫ জুলাই, ২০১৯


    ইন্টারন্যাশনাল ফিল্ম ফেস্টিভাল অফ ইন্ডিয়া বা ইফি (ভারতের আন্তর্জাতিক চলচ্চিত্র উৎসব) দেশের গর্ব। এ বছর এই চলচ্চিত্র উৎসবের সুবর্ণ জয়ন্তী উদযাপনের জন্য ইফির ভূমিকা আরও তাৎপর্যপূর্ণ হয়ে উঠছে। গোয়ায় রবিবার ইফি’র স্টিয়ারিং কমিটির প্রথম বৈঠক শেষে কেন্দ্রীয় তথ্য ও সম্প্রচার মন্ত্রী শ্রী প্রকাশ জাভড়েকর সাংবাদিকদের জানান, এই চলচ্চিত্র উৎসব আয়োজনের সঙ্গে যুক্ত সংশ্লিষ্ট সকল পক্ষের মধ্যে প্রয়োজনীয় সমন্বয় গড়ে তুলতে স্টিয়ারিং কমিটির বৈঠকের আয়োজন করা হয়। তিনি আরও জানান, এ বছর ইফি’তে অ্যাকাডেমি অফ মোশন পিকচার্স আর্টস অ্যান্ড সায়েন্সেস (অস্কার) – এর সভাপতি মিঃ জন বেইলি উপস্থিত থাকবেন বলে জানিয়েছেন। আগামী ২০ থেকে ২৮শে নভেম্বর গোয়ায় ভারতের আন্তর্জাতিক চলচ্চিত্র উৎসবের আয়োজন করা হয়েছে। এই চলচ্চিত্র উৎসবের আকর্ষণ আরও বাড়াতে চলচ্চিত্র অনুরাগীদের জন্য দেশের ৭টি শহরে রোড শো – এর আয়োজন করা হবে বলেও শ্রী জাভড়েকর জানান। মহাত্মা গান্ধীর জন্মের সার্ধশত বার্ষিকী উদযাপনের অঙ্গ হিসাবে এবারের চলচ্চিত্র উৎসবে মহাত্মাকে নিয়ে প্রদর্শনীর পাশাপাশি, চলচ্চিত্রের সঙ্গে যুক্ত প্রাসঙ্গিক প্রযুক্তি নিয়েও বিশেষ প্রদর্শনীর আয়োজন করা হচ্ছে। তিনি আরও জানান, রাশিয়া এবারের চলচ্চিত্র উৎসবে ফোকাস কান্ট্রির মর্যাদা পাচ্ছে। সত্যজিৎ রায় ফিল্ম অ্যান্ড টেলিভিশন ইন্সটিটিউট এবং পুণের ফিল্ম ইন্সটিটিউট অফ ইন্ডিয়া’র ছাত্রছাত্রীরা এবারের উৎসবে সরাসরি অংশগ্রহণ করবে। বৈঠকে আরও স্থির হয়েছে যে, গোয়ার প্রাক্তন মুখ্যমন্ত্রী শ্রী মনোহর পাররিকর’কে উৎসবে বিশেষ শ্রদ্ধা জানানো হবে। বৈঠকে গোয়ার মুখ্যমন্ত্রী ডঃ প্রমোদ সাওয়ন্ত, তথ্য ও সম্প্রচার সচিব শ্রী অমিত খারে, চলচ্চিত্র জগতের সঙ্গে যুক্ত শ্রী শাজি এন করুন, শ্রী এ কে বীর, শ্রীমতী মঞ্জু বোরা, শ্রী মধুর ভান্ডারকর এবং মন্ত্রকের উচ্চ পদস্থ আধিকারিকরাও উপস্থিত ছিলেন।


    CG/BD/SB

    
    
    (Release ID: 1578845) Visitor Counter : 60
    
    
      Read this release in: English