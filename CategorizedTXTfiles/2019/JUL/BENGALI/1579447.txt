      অর্থমন্ত্রক

      ২০১৭র মার্চে শেষ হওয়া অর্থবর্ষে আর্থিক বিষয়ে হিসাব পরীক্ষার প্রতিবেদন, পশ্চিমবঙ্গ সরকার
      Posted On: 19 JUL 2019 10:36AM by PIB Kolkata


    কলকাতা, ১৯ জুলাই, ২০১৯


    এই প্রতিবেদনে আর্থিক বিষয়ে রাজ্য সরকারের নানা দপ্তর এবং স্বশাসিত সংস্হার হিসাব পরীক্ষার যে বিষয়গুলি উঠে এসেছে সেগুলির উল্লেখ করা হয়েছে।


    অতিরিক্ত মুখ্য সচিব, প্রধান সচিব, সচিবরা দায়িত্বে রয়েছেন এরকম ৬৭টি দপ্তরের ডিরেক্টর, কমিশনার, চিফ ইঞ্জিনিয়ার এবং অধস্তন আধিকারিকরা এদের সাহায্য করেন। এই প্রতিবেদনে ওই ২৭টি দপ্তরের আর্থিক অবস্হার কথা উল্লেখ রয়েছে।


    এই হিসেব পরীক্ষার কিছু গুরুত্বপূর্ণ বিষয় এখানে তুলে ধরা হল।


    হিসাব পরীক্ষা সম্পাদন


    বিদ্যুৎ ও অপ্রচলিত শক্তি উৎস দপ্তর


    পশ্চিমবঙ্গে অপ্রচলিত বিদ্যুৎ উৎপাদন কর্মসূচি রূপায়ণ


    বায়ুদূষণ প্রতিরোধ, জীবাশ্ম জ্বালানীর ওপর নির্ভরতা কমানো এবং বিশ্বজুড়ে উষ্ণায়ন হ্রাসের লক্ষ্যে অপ্রচলিত শক্তি থেকে বিদ্যুৎ উৎপাদনের বিষয়গুলি অত্যন্ত গুরুত্বপূর্ণ হয়ে উঠেছে। ২০১৬ সালে কেন্দ্র, প্যারিস চুক্তি মেনে অপ্রচলিত শক্তি উৎপাদনের পরিমাণ ২০২১-২২ সালের মধ্যে আরও ১৭৫ গিগাওয়াট করার সিদ্ধান্ত নেয়। পশ্চিমবঙ্গ সরকারের বিদ্যুৎ ও অপ্রচলিত শক্তি উৎস দপ্তর দুটি নোডাল সংস্হা এবং অন্য দুটি মুখ্য সংস্হার মাধ্যমে অপ্রচলিত শক্তি উৎপাদন করে থাকে।


    ২০১২-১৩ থেকে ২০১৬-১৭ অর্থবর্ষের হিসাব-নিকাশ ২০১৭-র ফেব্রুয়ারী থেকে জুন পর্যন্ত পরীক্ষায় করা হয়।


    এই হিসাব পরীক্ষার সময় গুরুত্বপূর্ণ যেসব বিষয়গুলি উঠে এসেছে তার মধ্যে রয়েছে-


      * ২০১২-১৭ দ্বাদশ পঞ্চবার্ষিকী পরিকল্পনার সময় অপ্রচলিত শক্তির উৎপাদন নীতি অনুযায়ী ৮৪৭ মেগাওয়াট বিদ্যুৎ উৎপাদনের লক্ষ্যমাত্রা ধার্য করা হলেও মাত্র ৩৫.১৮ মেগাওয়াট বিদ্যুৎ (৪.১৫ শতাংশ) উৎপাদন করা হয়েছে।

      * সরকার বাস্তবসম্মত বিষয়গুলি বিবেচনা না করে অপ্রচলিত শক্তির সম্ভাবনা একতরফাভাবে নীতি নির্ধারণ করেছে। এরফলে প্রকৃত ধারণা না থাকায় বাস্তবসম্মত লক্ষ্যমাত্রা অর্জন করা সম্ভব হয়নি।
      * ২০১২-১৭র মধ্যে জলবায়ুর পরিবর্তনের জন্য রাজ্যের কর্মপরিকল্পনায় অপ্রচলিত শক্তি খাতে ৪৬১০ কোটি টাকা বরাদ্দের প্রয়োজন ছিল। কিন্তু মাত্র ৪১৭ কোটি ৪৭ লক্ষ টাকা (৯.১ শতাংশ) রাজ্য বরাদ্দ করেছিল তার মধ্যেও মাত্র ১৮ শতাংশের মত খরচ হয়েছিল।
      * ওয়েস্ট বেঙ্গল গ্রীন এনার্জি ডেভেলপমেন্ট কর্পোরেশন অপ্রচলিত শক্তি উৎপাদন ক্ষেত্রে বেসরকারি সংস্হাগুলিকে বিনিয়োগ এবং অংশগ্রহণের জন্য উৎসাহিত করতে কোনও ব্যবস্হা নিতে পারেনি। এই প্রকল্পে অংশগ্রহণকারীদের ইনসেনটিভ দেওয়ার ক্ষেত্রেও সংস্হা ব্যর্থ হয়েছে।
      * রাজ্যে বায়ুশক্তির মাধ্যমে ৪৫০ মেগাওয়াট বিদ্যুৎ উৎপাদন করা সম্ভব বলে চিহ্নিত করা হয়েছিল। এরমধ্যে দ্বাদশ পঞ্চবার্ষিকী পরিকল্পনার সময় ৭৩ মেগাওয়াট বিদ্যুৎ উৎপাদনের লক্ষ্যমাত্রা নেওয়া হয়। এই লক্ষ্যমাত্রাও পূরণ হয়নি।
      * জল বিদ্যুৎ ক্ষেত্রে ২০১২-১৭ এই সময়ের মধ্যে অপ্রচলিত শক্তির উৎপাদন নীতি অনুযায়ী ১২৩ মেগাওয়াট বিদ্যুৎ উৎপাদনের লক্ষ্য ধার্য করা হয়েছিল। কিন্তু এই সময় কোনও জলবিদ্যুৎ উৎপাদন ক্ষমতা বৃদ্ধির কোনো উদ্যোগ নেওয়া হয়নি।
      * দ্বাদশ পঞ্চবার্ষিকী পরিকল্পনার সময় মাত্র জৈব বর্জ্য থেকে ৩টি এবং বর্জ্য পদার্থ থেকে একটি বিদ্যুৎ উৎপাদনের পরিকল্পনা করা হয়েছিল। কিন্তু এইসময় কোনও প্রকল্প হাতে নেওয়া হয়নি। তাই নির্দিষ্ট লক্ষ্যের মাত্র ২ শতাংশ পূরণ করা সম্ভব হয়েছে।
      * পশ্চিমবঙ্গ পুনর্নবীকরণযোগ্য শক্তি উন্নয়ন সংস্হা (ওয়েবরেডা)সংশ্লিষ্ট মন্ত্রকের অনুমতি ছাড়াই অপ্রচলিত শক্তি উৎপাদনের জন্য গঠিত তহবিলের খরচ না হওয়া ৪ কোটি ৬৮ লক্ষ টাকা চারটি স্হানীয় প্রশাসনিক সংস্হার কাছে হস্তান্তর করে।
      * জলবায়ু পরিবর্তনের জন্য জাতীয় কর্মসূচিতে অপ্রচলিত শক্তি কেনার যে বাধ্যতামূলক লক্ষ্যমাত্রা রিনিউঅ্যাবেল পার্চেজ অবলিগেশন ধার্য করেছিল, তার পরিমাণ পশ্চিমবঙ্গ বিদ্যুৎ নিয়ামক কমিশন হ্রাস করেছিল। কোনো বিদ্যুৎ বন্টন সংস্হাই কম পরিমাণের বিদ্যুতের লক্ষ্যমাত্রাও পূরণ করতে পারেনি। এরজন্য কমিশন কোনও সংস্হার বিরুদ্ধে শাস্তিমূলক ব্যবস্হাও নেয়নি।
      * রাজ্য কেবলমাত্র ১১.৬ মেগাওয়াট অতিরিক্ত অপ্রচলিত বিদ্যুৎ উৎপাদনের ক্ষমতা অর্জন করেছিল, যা খুবই কম। কেন্দ্রের দেওয়া উৎসাহমূলক তহবিলে মাত্র ৭ কোটি ৮৯ লক্ষ টাকা ব্যয় করা সম্ভব হয়েছিল, যা কেন্দ্রের সমস্ত রাজ্যের জন্য মোট অনুমোদিত অনুদানের ০.১৬ শতাংশ। অনুদান গ্রহণের তারিখ থেকে ৩০ মাস অতিবাহিত হওয়ার পরেও এই অনুদান ব্যবহার করতে রাজ্য ব্যর্থ হয়।
      * দপ্তর এবং সংস্হাগুলি অপ্রচলিত বিদ্যুৎ প্রকল্পের নীতিতে নির্ধারিত উদ্দেশ্যগুলি পূরণের জন্য এবং লক্ষ্যমাত্রা অর্জনের জন্য ২০১২-১৭ সময়ের মধ্যে গৃহিত বিভিন্ন প্রকল্প রূপায়ণে নজরদারি এবং মূল্যায়ণের জন্য কোনও পৃথক নজরদারি ব্যবস্হা গ্রহন করতে পারেনি।

    মান্যতা বিষয়ক নিরীক্ষা


    পূর্ত (সড়ক) দপ্তর


    রাস্তার কাজে গুণমান নিয়ন্ত্রণের জন্য নিয়মাবলী মেনে চলা


    পূর্ত (সড়ক) দপ্তরের দর তালিকায় রাস্তার কাজে গুণমান সুনিশ্চিত করার লক্ষ্যে, কাজ করার আগে এবং কাজ করবার সময় বাধ্যতামূলক কিছু পরীক্ষার তালিকা রয়েছে। পূর্ত দপ্তরের অধীনে পূর্ত সড়ক অধিকার রাজ্যের মধ্যে রাস্তাগুলির নির্মাণ এবং মেরামতির জন্য দায়িত্বপ্রাপ্ত সংস্হা।


    রাস্তা নির্মাণে গুণমান সুনিশ্চিত করার জন্য নির্ধারিত পদ্ধতিগুলি এবং সেগুলি মেনে চলার নিরীক্ষাটি ১২টি নির্বাচিত বিভাগে ২০১৬র নভেম্বর থেকে ২০১৭র জুন মাসের মধ্যে ২০১১-১২ অর্থবর্ষ থেকে ২০১৬-১৭ অর্থবর্ষ পর্যন্ত সম্পন্ন করা হয়। কাজের মূল্যের নিরিখে এই বিভাগগুলির অধীনে ৭১টি প্রকল্পের জন্য ৯৪৪ কোটি ৬৫ লক্ষ টাকা ব্যয়ের বিষয়টি বিশদভাবে পরীক্ষার জন্য নির্বাচন করা হয়।


    এই নিরীক্ষার উল্লেখযোগ্য ফলাফলগুলি হল-


      * ৫১৪ কোটি ৭৪ লক্ষ টাকার ৪০টি কাজের প্রয়োজনীয় ভূমি সমীক্ষা করা হয়নি। এরফলে রাস্তাগুলির ত্রুটিপূর্ণ পরিকল্পনা এবং নকশা করা হয়।

      * ৫০টি নির্বাচিত কাজের ক্ষেত্রে অনুমোদিত মাটি পরীক্ষার তথ্য ছাড়াই রাস্তার নকশা করা হয়। এরফলে ওই রাস্তাগুলির নির্ধারিত মেয়াদকালের আগেই সেগুলির ক্ষতিগ্রস্হ হওয়ার বিষয়টি নজরে এসেছে। নকশার পূর্বে অপর্যাপ্ত মাটি পরীক্ষাই এর কারণ।
      * ৬৩টি কাজের ক্ষেত্রে যান সমীক্ষা করা হলেও সেগুলির কোনটিতেই নিয়ম মানা হয়নি। ৬১টি কাজের নকশা তৈরির সময় বিভাগগুলি যান গণনার আঞ্চলিক প্রতিবেদন পেশ করতে ব্যর্থ হওয়ায় যান সমীক্ষার নির্ভরযোগ্যতা সুনিশ্চিত করা যায়নি।
      * ২১ কোটি ৪৭ লক্ষ টাকার ৫টি কাজ শুরু করার আগে রাস্তা সুদৃঢ়করণের নিয়ম অনুযায়ী বিটুমিনাস স্তরের প্রয়োজনীয় ঘনত্ব অনুযায়ী নকশা তৈরী করা হয়নি।
      * ২০১১র মার্চ থেকে আগস্টের মধ্যে ৮ কোটি ৭৩ লক্ষ টাকা ব্যয়ে তিনটি রাস্তার কাজ করা হয়। এই একই রাস্তাগুলি ২০১৫-র এপ্রিলে অর্থাৎ রাস্তাগুলির নির্ধারিত মেয়াদকালের ৬ বছর আগেই কোনও বৈধ কারণ ছাড়াই ৬ কোটি ৭২ লক্ষ টাকা মূল্যে আবারও মেরামতি করা হয়।
      * কাজে ব্যবহারের জন্য মাটির উপযুক্ততা সুনিশ্চিত করা হয়নি। ১৮ কোটি ১ লক্ষ টাকা মাটির কাজ থাকা ২৬টি প্রকল্পের কাজে সংশ্লিষ্ট বিভাগ মাটির গুণমান যাচাই করেনি।
      * গ্র্যানুলার স্তরের উপাদানের গুনমাণ যাচাই করা হয়নি। নির্বাচিত কাজগুলিতে গ্র্যানুলার উপাদানের মূল্য ছিল ২২১ কোটি ৩১ লক্ষ টাকা। অথচ গুনমান যাচাইয়ের জন্য সুপারিশ করা পরীক্ষাগুলির একটিও ওই গ্র্যানুলার স্তরের উপাদানের জন্য করা হয়নি।
      * ৪৪৪ কোটি ৫৮ লক্ষ টাকা মূল্যের ১৫২টি বিটুমিনাস সংক্রান্ত সামগ্রীর মধ্যে প্রয়োজনীয় গুনমান যাচাই কেবলমাত্র ৩৯টি কাজের ক্ষেত্রে করা হয়েছে। ২৯টি কাজের ক্ষেত্রে তা একেবারেই করা হয়নি। বাকি ৮৪টি কাজে পরীক্ষাগুলি আংশিকভাবে করা হয়েছে। এগুলির ৫২ শতাংশও পরীক্ষা করা হয়নি।
      * ১৫ কোটি ১৪ লক্ষ টাকার ১৫টি প্রকল্পের বিটুমিনাসের কাজ করার সময় গুণমান নিয়ন্ত্রণ নিশ্চিত করা হয়নি। এই রাস্তাগুলি নির্দিষ্ট মেয়াদের আগেই খারাপ হওয়ার খবর জানা গেছে। এখানে প্রয়োজনীয় পরীক্ষাগুলি না করায় ১২৬ কোটি ৯০ লক্ষ টাকার অপচয় হয়েছে।
      * উপযুক্ত গুণমান নিয়ন্ত্রণ এবং নজরদারির পরিকাঠামো অপ্রতুল ছিল। সড়ক এবং সেতু সংক্রান্ত গবেষণা প্রতিষ্ঠানে লোকবল কম থাকার ফলে নির্ধারিত কাজ করা সম্ভব হয়নি। বিটুমিনের গুণমান পরীক্ষা করার জন্য কার্যস্হলের গবেষনাগারগুলিতে প্রয়োজনীয় যন্ত্রপাতি ছিলনা।
      * প্রকল্পগুলির বাস্তবায়নের সময় গুণমানের বিষয়ে সুনিশ্চিত না হয়েই ৫২টি প্রকল্পের ক্ষেত্রে বিভাগগুলি ৫৪৩ কোটি ৮৫ লক্ষ টাকার চলমান বিলের জন্য অর্থ প্রদান করেছিল।

    অতিক্ষুদ্র, ক্ষুদ্র এবং মাঝারি শিল্পোদ্যোগ ও বস্ত্রবয়ন দপ্তর


    পশ্চিমবঙ্গে উৎসাহদান সহায়তা প্রকল্পে বিস্তারিত নিরীক্ষা


    পশ্চিমবঙ্গে অতিক্ষুদ্র এবং ক্ষুদ্র মাপের উদ্যোগগুলির প্রসারের জন্য উৎসাহদায়ক সহায়তা বাড়ানোর লক্ষ্যে রাজ্যসরকার ‘ পশ্চিমবঙ্গ উৎসাহদায়ক সহায়তা প্রকল্প ২০০৭ ’ (ডাব্লুবিআইএস ২০০৭) প্রকল্পটি ২০০৭ সালের জুন মাস থেকে শুরু করে। এই প্রকল্পটি ২০১৩র মার্চ পর্যন্ত বৈধ ছিল। রাজ্যের পিছিয়ে পড়া অঞ্চলের উন্নয়নের ওপর আবারও নজর দেওয়ার লক্ষ্যে ‘ পশ্চিমবঙ্গ উৎসাহদায়ক সহায়তা প্রকল্প ২০১৩ ’ (ডাব্লুবিআইএস ২০১৩) নামে একটি নতুন উৎসাহদান সহায়তা কর্মসূচি ২০১৪র ফেব্রুয়ারীতে অনুমোদিত হয়। এই প্রকল্প ২০১৮র মার্চ পর্যন্ত বৈধ ছিল। দেশের মধ্যে অতিক্ষুদ্র, ক্ষুদ্র এবং মাঝারি শিল্পোদ্যোগে পশ্চিমবঙ্গের অগ্রগতির জন্য এই নীতি চালু করা হয়েছিল। ২০১২-১৩ অর্থবর্ষ থেকে ২০১৬-১৭ অর্থবর্ষের সময়কালে নিরীক্ষা এই প্রকল্পটির রূপায়ণ পর্যালোচনা করে।


    নিরীক্ষায় লক্ষ্যণীয় ফলাফলগুলি হল-


      * ২০১২র ফেব্রুয়ারী থেকে ২০১৭র মার্চের মধ্যে ডিআইসি শিলিগুড়ি অতিরিক্ত ভর্তুকি হিসেবে দুটি সংস্হাকে ৪ কোটি ২২ লক্ষ টাকা দিয়েছিল। এই অর্থ সম্পূর্ণভাবে মহিলাদের মালিকানায় থাকা সংস্হাগুলির জন্য বরাদ্দ ছিল। অথচ ডিআইসি শিলিগুড়ি এই অর্থ পুরুষ মালিকানাধীন সংস্হাগুলিকে দেয়।

      * রাজ্যের অতিক্ষুদ্র, ক্ষুদ্র এবং মাঝারি শিল্পোদ্যোগ নীতিতে ৪৪টি সংস্হাকে নির্ধারিত সীমার থেকে বেশি পরিমাণে ৯২ কোটি ৫১ লক্ষ টাকা উৎসাহদায়ক সহায়তা দেওয়া হয়।
      * উৎসাহদায়ক সহায়তার অনুদানের মাধ্যমে অতিক্ষুদ্র, ক্ষুদ্র এবং মাঝারি শিল্পোদ্যোগের লক্ষ্যে শিল্পভিত্তিক উন্নয়ন এবং অনগ্রসরতার ভিত্তিতে রাজ্যের ৪টি অঞ্চলে (ক,খ,গ এবং ঘ) শ্রেণীবিভাগ করা হয়। দুটি প্রকল্পেই ডাব্লুবিআইএস-এর ক এবং খ অঞ্চলের তুলনায় গ এবং ঘ অঞ্চলকে কম উৎসাহদায়ক সহায়তা দেওয়া হয়।

    মান্যতা বিষয়ক নিরীক্ষার অনুচ্ছেদ


    মান্যতা বিষয়ক নিরীক্ষার ১০টি অনুচ্ছেদে কিছু গুরুত্বপূর্ণ ফলাফল স্হান পেয়েছে। মূখ্য পর্যবেক্ষণগুলি অনুযায়ী বিভিন্ন নিয়মকানুন বাস্তবায়িত করতে দপ্তরের ব্যর্থতা, পর্যাপ্ত কারণ ছাড়া ব্যয় নির্বাহ এবং দূরদর্শিতার অভাবকে চিহ্নিত করা হয়েছে। এরমধ্যে কয়েকটি হল-


      * পূর্ত দপ্তরের অধীনে মেদিনীপুর রাজপথ বিভাগের অধীন লালগড়-রামগড় সড়কের ওপরকার কঠিন স্তর উপকারিতার নির্মাণকাজ সঠিকভাবে না হওয়ায় রাস্তাটি ১০ বছরের নির্মাণ মেয়াদের তুলনায় আড়াই বছরের মধ্যেই তা ক্ষতিগ্রস্হ হয়। এরফলে ২ কোটি ৮৯ লক্ষ টাকার অপচয় হয়েছে।

      * পশ্চিম রাজপথ অঞ্চল-১ (পিডাব্লুডি)অধীক্ষক বাস্তুকার সপ্তগ্রাম- ত্রিবেণী-কালনা-কাটোয়া সড়কে নতুন করে পাতা বিএম স্তরের উপরিভাগকে একটি ওয়ারিং কোর্স দিয়ে সুরক্ষিত করতে ব্যর্থ হয়। এরফলে অহেতুক ২ কোটি ৫৬ লক্ষ টাকা ব্যয় হয়।
      * বীরভূম বিভাগ (পিডাব্লুডি)সাবগ্রেড স্তরের ভুল মাটি পরীক্ষার জন্য সিউড়ী-সাঁইথিয়া রাস্তায় নতুন করে পাতা গ্র্যানুলার সাব-বেস এবং সিক্ত মিশ্র ম্যাকাডাম স্তরকে তুলে নিয়ে আবার নতুন করে কাজ করতে হয়। এরফলে ১ কোটি ১ লক্ষ টাকার অপচয় হয়।
      * পশ্চিমবঙ্গ রাজ্য কৃষি বিপণন পর্ষদ কৃষক বাজার নির্মাণের জন্য কলকাতা পোর্ট ট্রাস্টের সঙ্গে একটি স্বল্প মেয়াদী নবীকরণযোগ্য নয় এরকম চুক্তি করে। এই চুক্তির শর্ত ৯ বছর পরেও প্রকল্পের উদ্দেশ্য বাস্তবায়িত হয়নি। এরফলে খাজনা এবং বাজার নির্মাণে ৫ কোটি ১০ লক্ষ টাকা বাজার তৈরি এবং লিজের জন্য অহেতুক ব্যয় করা হয়।
      * ক্ষুদ্র, অতিক্ষুদ্র এবং মাঝারি শিল্পোদ্যোগ ও বস্ত্রবয়ন দপ্তর সাধারণ সুবিধাকেন্দ্র স্হাপনের জন্য একটি প্রকল্পের সাধারণ আর্থিক নিয়মাবলীর বিষয়টি সুনিশ্চিত করেনি। এছাড়া নির্মাণ কাজ দেরিতে হওয়ায় প্রকল্প শেষ করা যায়নি। যারফলে ৪ কোটি ৯৭ লক্ষ টাকার তহবিল আটকে থাকে।
      * হুগলী রিভার ব্রীজ কমিশনার্স (এইচআরবিসি) প্রয়োজনীয় জমি না পেয়েই রাজারহাট-মধ্যমগ্রাম সড়কটি বিভিন্ন জায়গায় কাজ করা শুরু করে। এই ভুল সিদ্ধান্তের ফলে ত্রুটিপূর্ণ নির্মাণের কারণে ১ কোটি ৩৮ লক্ষ টাকা অপচয় হয়। অব্যবহার্য রাস্তা তৈরির জন্য আরও ৮ কোটি ৭৬ লক্ষ টাকার অপচয় হয়।
      * হুগলী রিভার ব্রীজ কমিশনার্স (এইচআরবিসি) একটি নতুন আলোকসজ্জা ব্যবস্হা সঠিকভাবে কাজ করছে কিনা তা না যাচাই করে ঠিকাদারকে পুরো অর্থ দিয়ে দেয়। এই চুক্তি বাতিল হওয়ায় এইচআরবিসি এই ব্যবস্হাটি কার্যোপযোগী করার জন্য কোনও উদ্যোগ নেয়নি। এরফলে ৩ কোটি ৯৮ লক্ষ টাকা অহেতুক ব্যয় হয়।

    CG/CB/NS

    
    
    (Release ID: 1579447) Visitor Counter : 243
    
    
    
    
    

*