      রেলমন্ত্রক

      সাঁতরাগাছির দ্বিতীয় ফুট ওভারব্রিজের গার্ডার বসানোর কাজ নির্ধারিত সময়ের আগেই শেষ হয়েছে
      Posted On: 29 JUL 2019 4:45PM by PIB Kolkata


    কলকাতা, ২৯ জুলাই, ২০১৯


    হাওড়া-খড়্গপুর শাখার সাঁতরাগাছি স্টেশনে দ্বিতীয় ফুট ওভারব্রিজ তৈরিতে গার্ডার বসানোর কাজ নির্ধারিত সময়ের ২ ঘন্টা ১৫ মিনিট আগেই শেষ হয়েছে। এই কাজের জন্য ট্র্যাফিক ও পাওয়ার ব্লক করা হয়।


    গতকাল (২৮শে জুলাই) বেলা ১১-১৫ মিনিটে এই কাজ শুরু হয়। প্রাথমিকভাবে পুরো কাজের জন্য ১০ ঘন্টা সময় লাগবে বলে ধারণা করা হয়। তবে, সন্ধ্যার মধ্যেই সম্পূর্ণ কাজ শেষ হয়ে যায়। ইন্ডিয়ান রেলওয়ে কনস্ট্রাকশন কোম্পানি লিমিটেডের (ইরকন) সঙ্গে পুরো কাজটি রেলের দক্ষ ও অভিজ্ঞ ইঞ্জিনিয়াররা একযোগে করেছেন। এই কাজে উন্নত প্রযুক্তির যন্ত্রপাতি ব্যবহৃত হয়েছে। নির্দিষ্ট সময়ের আগেই রেলের একনিষ্ঠ আধিকারিক ও কর্মীরা পুরো কাজটি শেষ করেন। সাঁতরাগাছি স্টেশনে বিপুল সংখ্যক যাত্রীদের চলাচলের সুবিধার জন্য দক্ষিণ-পূর্ব রেল দ্বিতীয় এই ফুট ওভারব্রিজটি তৈরির সিদ্ধান্ত নিয়েছিল। কাজ শেষ হওয়ার পর ঐ লাইনে স্বাভাবিক ট্রেন চলাচল শুরু হয়েছে। সন্ধ্যা ৭টার পর লোকাল ট্রেনগুলি হাওড়া পর্যন্ত চলাচল করা শুরু করে। হাওড়া থেকে খড়্গপুরের উদ্দেশে কিছু বিশেষ লোকাল ট্রেন চালানো হয়।


    দক্ষিণ-পূর্ব রেলের জেনারেল ম্যানেজার এই কাজ সুষ্ঠুভাবে সম্পন্ন করার জন্য সন্তোষ প্রকাশ করেছেন। তিনি সমস্ত কর্মী ও আধিকারিকদের সফলভাবে এই কাজ করার জন্য অভিনন্দন জানিয়েছেন।


    CG/CB /DM

    
    
    (Release ID: 1580646) Visitor Counter : 67
    
    
      Read this release in: English