      কেন্দ্রীয়মন্ত্রিসভা

      মস্কোতে ইসরো’র কারিগরি যোগাযোগ ইউনিট স্থাপনে মন্ত্রিসভার অনুমোদন
      Posted On: 31 JUL 2019 6:15PM by PIB Kolkata


    নয়াদিল্লি, ৩১ জুলাই, ২০১৯


    প্রধানমন্ত্রী শ্রী নরেন্দ্র মোদীর পৌরহিত্যে কেন্দ্রীয় মন্ত্রিসভার বৈঠকে আজ রাশিয়ার মস্কোতে ভারতীয় মহাকাশ গবেষণা সংস্থা ইসরো’র একটি কারিগরি যোগাযোগ ইউনিট স্থাপনের প্রস্তাব মঞ্জুর করেছে । মস্কোয় ইসরো’র এই যোগাযোগ ইউনিটে বার্ষিক বেতন, কার্যালয়ে কাজকর্ম পরিচালনা, ভাড়া, কর প্রভৃতি খাতে খরচ ধরা হয়েছে ১ কোটি ৫০ লক্ষ টাকা।


    ইসরো’র এই কারিগরি ইউনিট স্থাপনের ফলে রাশিয়া ও প্রতিবেশী দেশগুলির মহাকাশ সংস্থা ও শিল্প সংস্থার সঙ্গে পারস্পরিক সঙ্গতি বজায় রেখে সহযোগিতামূলক কর্মসূচি গ্রহণ সহজ হয়ে উঠবে। গগণযান কর্মসূচির জন্য ইসরো’র বেশ কিছু গুরুত্বপূর্ণ প্রযুক্তির আরও উন্নতিসাধন প্রয়োজন। মহাকাশে নভঃচারীদের জীবনধারণের ক্ষেত্রে এ ধরণের প্রযুক্তির প্রয়োজনীয়তা রয়েছে।


    ২০২২ – এর ১৫ই আগস্ট মনুষ্যবাহিত গগণযান কর্মসূচির বাস্তবায়নের বিষয়টিকে বিবেচনায় রেখে মহাকাশে প্রযুক্তিগত দক্ষতার যথেষ্ট প্রমাণ রেখেছে এমন আন্তর্জাতিক মহাকাশ এজেন্সিগুলির কাছ থেকে কারিগরি সহায়তা নেওয়া নিঃসন্দেহে বিচক্ষণতার পরিচয়। মহাকাশ অভিযানের ক্ষেত্রে অন্যতম অগ্রণী দেশ হিসাবে রাশিয়ার সঙ্গে ইসরো’র সহযোগিতার পরিকল্পনা নেওয়া হয়। এই সহযোগিতার অঙ্গ হিসাবেই মস্কোতে কারিগরি যোগাযোগ ইউনিট স্থাপন করার পরিকল্পনা নেওয়া হয়েছে। ইসরো’র বিজ্ঞানী ও ইঞ্জিনিয়াররা মস্কোর কারিগরি ইউনিটটি পরিচালনা করবেন। এজন্য বিজ্ঞানী ও ইঞ্জিনিয়ারদের সেখানে ডেপুটেশনের ভিত্তিতে পাঠানো হবে। প্রস্তাব অনুমোদনের দিন থেকে ছয় মাসের মধ্যে কারিগরি ইউনিট গড়ে তোলার কাজ শেষ করা হবে।


    ইসরো’র এই ইউনিটের আধিকারিকরা মহাকাশ গবেষণা ও প্রযুক্তিগত ক্ষেত্রে অগ্রগতি সম্পর্কিত বিভিন্ন কারিগরি তথ্য প্রদান করবে। এছাড়াও, মহাকাশ প্রযুক্তি ক্ষেত্রে ভারত ও রাশিয়ার মধ্যে চলতি দ্বিপাক্ষিক সহযোগিতামূলক কর্মসূচিগুলিকে আরও এগিয়ে নিয়ে যেতে এই আধিকারিকরা কাজ করবেন। উল্লেখ করা যেতে পারে, ইসরো ইতিমধ্যেই মার্কিন যুক্তরাষ্ট্রের ওয়াশিংটনে ও ফ্রান্সের প্যারিসে কারিগরি সহায়তা ইউনিট স্থাপন করেছে। উদ্দেশ্য, সংশ্লিষ্ট দেশগুলির বিভিন্ন সরকারি মহাকাশ সংস্থার সঙ্গে সমন্বয়মূলক সহযোগিতা গড়ে তোলা ।


    CG/BD/SB

    
    
    (Release ID: 1580930) Visitor Counter : 10
    
    
      Read this release in: English