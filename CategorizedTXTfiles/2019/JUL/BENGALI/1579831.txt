      নির্বাচনকমিশন

      নির্বাচন কমিশনের বৈদ্যুতিন পোস্টাল ব্যালট ব্যবস্থা এক সফল পদক্ষেপ
      
      ২০১৯ – এর নির্বাচনে ই-পোস্টাল ব্যালটে ৬০ শতাংশের বেশি ভোট পড়েছে

      Posted On: 22 JUL 2019 9:31PM by PIB Kolkata

    নয়াদিল্লি, ২২ জুলাই, ২০১৯


    সদ্যসমাপ্ত ২০১৯ – এর নির্বাচনে নির্বাচন কমিশন বেশ কিছু নতুন উদ্যোগ গ্রহণ করেছিল। এর মধ্যে উল্লেখযোগ্য হ’ল – বৈদ্যুতিন পোস্টাল ব্যালট ব্যবস্থা (ইটিপিবিএস)। বিশ্বের বৃহত্তম গণতান্ত্রিক প্রক্রিয়ায় সার্ভিস ভোটার হিসাবে এবার ১৮,০২,৬৪৬ জন নাম নথিভুক্ত করেন। ২০১৪’র লোকসভা নির্বাচনে এই সংখ্যাটি ছিল ১৩,২৭,৬২৭। এবারই প্রথম www.servicevoter.eci.nic.in – এই ওয়েবসাইটের মাধ্যমে এ ধরণের ভোটদাতারা তাঁদের নাম নথিভুক্ত করেন। এর ফলে, কর্মীদের ত্রুটি এড়িয়ে সহজেই বৈদ্যুতিন পদ্ধতিতে পোস্টাল ব্যালট পাঠানো সম্ভব হয়েছে।


    কেন্দ্রীয় বাহিনীর জওয়ানরা এবং দেশের বাইরে বিভিন্ন ভারতীয় দূতাবাসে সরকারি কর্মীরা অনলাইনে সার্ভিস ভোটার হিসাবে চিহ্নিত এবং তাঁদের নাম অনলাইনে নথিভুক্ত করার ব্যবস্থা রয়েছে। ২০১৯ – এর সাধারণ নির্বাচনে মোট সার্ভিস ভোটারের মধ্যে প্রতিরক্ষা মন্ত্রকের ১০,১৬,২৪৬ জন, স্বরাষ্ট্র মন্ত্রকের অধীনে কেন্দ্রীয় সশস্ত্র বাহিনীর ৭,৮২,৫৯৫ জন, বিদেশ মন্ত্রকের ৩,৫৩৯ জন এবং রাজ্য পুলিশের ২৬৭ জন রয়েছেন। সাত পর্যায়ের ভোটে বৈদ্যুতিন প্রক্রিয়ায় ১৮,০২,৬৪৬টি পোস্টাল ব্যালট ইটিপিবিএস কর্মসূচির আওতায় পাঠানো হয়, যার মধ্যে ৬০.১৪ শতাংশ অর্থাৎ ১০,৮৪,২৬৬টি বৈদ্যুতিন পোস্টাল ব্যালটে ভোটাধিকার প্রয়োগ করা হয়েছে।


    ইটিপিবিএস সম্পূর্ণ নিরাপদ এবং এতে দ্বিস্তরীয় নিরাপত্তা ব্যবস্থা রয়েছে। এখানে ওটিপি এবং পিন ব্যবহার করে ভোটদানের গোপনীয়তা নিশ্চিত করা হয়। www.etpbs.in ওয়েবসাইট থেকে ‘QR’ কোড ব্যবহারের মাধ্যমে বৈদ্যুতিনভাবে পোস্টাল ব্যালটের নকল করা সম্ভব নয়। এর ফলে, সার্ভিস ভোটাররা তাঁদের নির্বাচনী কেন্দ্রের বাইরে থেকেই বৈদ্যুতিন পদ্ধতিতে প্রাপ্ত পোস্টাল ব্যালটে ভোট দিতে পারেন। এর ফলে, ভোটদাতারা তাঁদের ভোটদানের সুযোগ থেকে কম বঞ্চিত হবেন। ২০১৪ সালে শুধু প্রতিরক্ষা দপ্তরের কর্মীদের অনলাইন প্রক্রিয়ায় ভোটদানের জন্য সার্ভিস ভোটারের সুবিধা দেওয়া হয়। মাত্র ৪ শতাংশ সেই সময় এই ব্যবস্থার সুযোগ গ্রহণ করেছিলেন।


    “কোনও ভোটদাতা যেন নির্বাচনী প্রক্রিয়ার সুযোগ থেকে বঞ্চিত না হন” – এই লক্ষ্য নিয়ে নির্বাচন কমিশন ইটিপিবিএস ব্যবস্থা চালু করে। এর ফলে, যোগ্য সার্ভিস ভোটাররা দেশের জন্য কাজ করার সময়ে তাঁদের সাংবিধানিক অধিকার প্রয়োগ করতে সক্ষম হন।


    CG/CB/SB

    
    
    (Release ID: 1579831) Visitor Counter : 34
    
    
      Read this release in: English