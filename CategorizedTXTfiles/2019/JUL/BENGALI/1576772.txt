      সামাজিকন্যায়ওক্ষমতায়নমন্ত্রক

      রাষ্ট্রীয় বয়োশ্রী যোজনা বাস্তবায়নের জন্য দেশের ৩২৬টি জেলা চিহ্নিত
      Posted On: 03 JUL 2019 12:58PM by PIB Kolkata


    নয়াদিল্লি, ২ জুলাই, ২০১৯


    দারিদ্রসীমার নিচে যেসব প্রবীণ নাগরিকরা রয়েছেন, তাঁদের জন্য কেন্দ্রীয় সামাজিক ন্যায় ও ক্ষমতায়ন মন্ত্রক ‘রাষ্ট্রীয় বয়োশ্রী যোজনা’ চালু করেছে। এই যোজনার আওতায় সুবিধাভোগীরা বিভিন্ন যন্ত্রপাতির সাহায্যে তাঁদের বয়সজনিত অক্ষমতা দূর করে স্বাভাবিক জীবনযাপন করতে পারেন। উপভোক্তারা এই প্রকল্পের আওতায় হাঁটার জন্য লাঠি, ক্র্যাচ, ওয়াকার, ট্রাইপড, কানে শোনার যন্ত্র, হুইল চেয়ার, নকল দাঁত এবং চশমা বিনামূল্যে পেয়ে থাকেন। প্রবীণ নাগরিক কল্যাণ তহবিল, ২০১৬ অনুযায়ী, গঠিত তহবিল থেকে এই প্রকল্পে ব্যয় করা হবে। এখনও পর্যন্ত ১২৪ কোটি ১ লক্ষ টাকা রাষ্ট্রীয় বয়োশ্রী যোজনায় বরাদ্দ করা হয়েছে।


    রাষ্ট্রীয় বয়োশ্রী যোজনা ২০১৭ সালের পয়লা এপ্রিল অন্ধ্রপ্রদেশের নেল্লোরে চালু করা হয়। বর্তমানে দেশের ৩২৬টি জেলায় এই প্রকল্প বাস্তবায়িত হচ্ছে। মন্ত্রকের অধীন রাষ্ট্রায়ত্ত সংস্থা আর্টিফিশিয়াল লিম্ব ম্যানুফ্যাকচারিং কর্পোরেশন (অ্যালিমকো) এই প্রকল্প রূপায়ণের দায়িত্ব পেয়েছে। অ্যালিমকো জেলা প্রশাসনগুলির সঙ্গে একটি চিহ্নিতকরণ শিবিরের আয়োজন করে থাকে যেখানে চিকিৎসক, প্রযুক্তিবিদ সহ অন্যান্য কারিগরি বিশারদরা সুবিধাভোগীদের চিহ্নিত করেন। এরপর, সুবিধাভোগীরা প্রয়োজনীয় সামগ্রী নির্দিষ্ট শিবির থেকে পেয়ে থাকেন। এখনও পর্যন্ত দেশ জুড়ে ৯৬টি এ ধরনের শিবিরের আয়োজন করা হয়েছে যেখান থেকে দারিদ্রসীমার নিচে বসবাসকারী ১ লক্ষ ২২৯জন প্রবীণ নাগরিক ২ লক্ষ ৫৯ হাজার ৯২৪টি যন্ত্রপাতি পেয়েছেন।


    লোকসভায় এক প্রশ্নের লিখিত জবাবে কেন্দ্রীয় সামাজিক ন্যায় ও ক্ষমতায়ন দপ্তরের প্রতিমন্ত্রী শ্রী রতনলাল কাটারিয়া এই তথ্য জানিয়েছেন।


    CG/CB/DM

    
    
    (Release ID: 1576772) Visitor Counter : 23
    
    
      Read this release in: English