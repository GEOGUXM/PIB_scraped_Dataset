      প্রতিরক্ষামন্ত্রক

      ভারতীয় উপকূলরক্ষী বাহিনী এবং বাংলাদেশী উপকূলরক্ষী বাহিনীর যৌথ উদ্যোগে ভারতীয় মৎস্যজীবিদের মাছ ধরার নৌকা উদ্ধার
      Posted On: 08 JUL 2019 4:22PM by PIB Kolkata


    কলকাতা, ০৮ জুলাই, ২০১৯


    বাংলাদেশের জলসীমার ৬০ নটিক্যাল মাইলের ভিতরে ভারতীয় মৎস্যজীবিদের মাছ ধরার নৌকা ‘ তারাশঙ্কর ’ এর ১৩ জন মৎস্যজীবিকে শনিবার (৬ই জুলাই) উদ্ধার করা হয়েছে। উত্তাল সমুদ্র এবং খারাপ আবহাওয়ার মধ্যে ভারতীয় এবং বাংলাদেশী উপকূলরক্ষী বাহিনীর যৌথ সহযোগিতায় এই উদ্ধারকাজ সফল হয়েছে।


    ডায়মন্ড হারবারের মৎস্যপালন দপ্তরের অ্যাসিসটেন্ট ডিরেক্টর টেলিফোনে শনিবার বিকেলে কলকাতায় উপকূলরক্ষী বাহিনীর আঞ্চলিক সদর দপ্তরে জানান, কাকদ্বীপের ১৩ জন মৎস্যজীবি তারাশঙ্কর নামে মাছ ধরার নৌকায় সমুদ্রে গেছেন।


    এই তথ্য পাওয়ার সঙ্গে সঙ্গে উত্তাল সমুদ্র ও খারাপ আবহাওয়ার কথা বিবেচনা করে উপকূলরক্ষী বাহিনীর আঞ্চলিক সদর দপ্তরের আধিকারিকরা, মঙ্গলায় বাংলাদেশ উপকূলরক্ষী বাহিনী পশ্চিমাঞ্চলীয় সদর দপ্তরে যোগাযোগ করেন। ভারতীয় উপকূলরক্ষী বাহিনীর কাছ থেকে এ খবর পাওয়ার সঙ্গে সঙ্গে প্রহরারত বাংলাদেশ নৌবাহিনীর একটি জাহাজের গতিপথ ঘুরিয়ে দেওয়া হয়। এছাড়া বাংলাদেশ উপকূলরক্ষী বাহিনীর একটি জাহাজ মৎস্যজীবিদের খোঁজার জন্য মঙ্গলা বন্দর থেকে রওনা হয়।


    বাংলাদেশ নৌবাহিনীর জাহাজটি মঙ্গলা ফেয়ারওয়ে জেটির কাছে সন্ধ্যেবেলায় ১৩ জন মৎস্যজীবি সমেত অকেজো ভারতীয় নৌকাটি দেখতে পায়। এরপর ওই নৌকা এবং সমস্ত মৎস্যজীবিকে উদ্ধার করা হয়। উত্তাল সমুদ্রে অকেজো ভারতীয় নৌকাটিকে উদ্ধারের পর ভারতীয় মৎস্যজীবিদের আরও ১০০টি নৌকা বাংলাদেশ নৌবাহিনী দেখতে পায়। উত্তাল সমুদ্র এবং খারাপ আবহাওয়ার মধ্যে থাকা এই নৌকাগুলিকে নিরাপদ জায়গায় সরিয়ে নিয়ে যাওয়া হয়। ভারতীয় উপকূলরক্ষী বাহিনী কলকাতার আঞ্চলিক দপ্তর, বাংলাদেশ উপকূলরক্ষী বাহিনীর সঙ্গে সমন্বয়ের পর খারপ হয়ে যাওয়া ভারতীয় নৌকাটিকে সারাই করে ভারতে পাঠাবার ব্যবস্হা করে।


    ভারতীয় এবং বাংলাদেশী উপকূলরক্ষী বাহিনীর মধ্যে পরস্পরিক সহযোগিতার সমঝোতাপত্র অনুযায়ী ‘ স্ট্যান্ডার্ড অপারেটিং প্রসিডিওর ’ মেনে এই উদ্ধার প্রক্রিয়া চালানো হয়। ওই সমঝোতা অনুযায়ী বঙ্গোপসাগরের উত্তরপ্রান্তের জলভাগকে নিরাপদ রাখার লক্ষ্যে এই উদ্যোগ নেওয়া হয়েছে।


    CG/CB/NS

    
    
    (Release ID: 1577753) Visitor Counter : 73
    
    
      Read this release in: English