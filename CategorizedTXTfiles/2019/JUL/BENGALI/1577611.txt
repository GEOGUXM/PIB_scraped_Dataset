      অর্থমন্ত্রক

      ভারতের অগ্রগতির যাত্রাপথে মহিলাদের ভূমিকাকে উৎসাহিত ও সংবর্ধিত করা হবে
      Posted On: 05 JUL 2019 9:46PM by PIB Kolkata


    নয়াদিল্লি, ০৫ জুলাই, ২০১৯


    সরকারের পক্ষ থেকে ভারতের অগ্রগতির যাত্রাপথে মহিলাদের ভূমিকাকে উৎসাহিত ও তাঁদের অবদানের জন্য সংবর্ধনা দেওয়ার ইচ্ছা প্রকাশ করা হয়েছে। আজ সংসদে ২০১৯ – ২০’র কেন্দ্রীয় বাজেট পেশ করে অর্থ তথা কর্পোরেট বিষয়ক মন্ত্রী শ্রীমতী নির্মলা সীতারমন ভারতের অগ্রগতিতে মহিলাদের গুরুত্বপূর্ণ ভূমিকার কথা উল্লেখ করে বলেন, গ্রামীণ অর্থনীতিতে বিশেষ করে এদের ভূমিকা অনস্বীকার্য। শ্রীমতী সীতারমন মহিলাদের সামিল করে অগ্রগতির যাত্রাপথে এগিয়ে যাওয়ার পরামর্শ ও প্রস্তাব দিতে সরকার ও সংশ্লিষ্ট বেসরকারি পক্ষকে নিয়ে একটি কমিটি গঠনের প্রস্তাব দিয়েছেন। তিনি আরও জানান, বাজেটে লিঙ্গসমতা বিশ্লেষণের উদ্দেশ্যই হ’ল বাজেট বরাদ্দের বিষয়গুলি খতিয়ে দেখা।


    ঠাকুর রামকৃষ্ণকে লেখা স্বামী বিবেকানন্দের চিঠির কথা উল্লেখ করে অর্থমন্ত্রী বলেন, ভারতের অগ্রগতির যাত্রাপথে মহিলাদের অংশগ্রহণ সুনিশ্চিত হলেই সার্বিক উন্নতি সম্ভব। স্বামী বিবেকানন্দ এই চিঠিতে উল্লেখ করেছিলেন, মহিলাদের অবস্থার যদি উন্নতি না হয়, তা হলে বিশ্বের কল্যাণ কোনোভাবেই সম্ভব নয়। একটি পাখির পক্ষে এক ডানা নিয়ে ওড়াও সম্ভব নয়।


    মহিলা স্বনির্ভর গোষ্ঠীর প্রত্যেক সদস্যের জন্য একটি জন ধন ব্যাঙ্ক অ্যাকাউন্ট খোলার প্রস্তাব দিয়েছেন। এই অ্যাকাউন্টে ৫ হাজার টাকা পর্যন্ত ওভার ড্রাফট্‌ - এর অনুমতি রয়েছে। মহিলা স্বনির্ভর গোষ্ঠীগুলির জন্য বর্তমানে যে সুদ ছাড় সহায়তা রয়েছে, তা দেশের সমস্ত জেলায় সম্প্রসারিত করারও প্রস্তাব দেন তিনি। শ্রীমতী সীতারমন আরও বলেন, মুদ্রা যোজনার আওতায় স্বনির্ভর গোষ্ঠীর একজন মহিলাকে ১ লক্ষ টাকা পর্যন্ত ঋণ সহায়তা দেওয়া হবে। সরকার মুদ্রা যোজনা, স্টার্ট আপ ইন্ডিয়া সহ বিভিন্ন কর্মসূচির মাধ্যমে মহিলা শিল্পোদ্যোগীদের উৎসাহিত ও সাহায্য করে চলেছে।


    CG/BD/SB

    
    
    (Release ID: 1577611) Visitor Counter : 32
    
    
      Read this release in: English