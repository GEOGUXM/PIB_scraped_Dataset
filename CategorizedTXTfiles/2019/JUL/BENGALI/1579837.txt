      প্রতিরক্ষামন্ত্রক

      ভারতীয় নৌ-বাহিনীর ডর্নিয়ার স্কোয়াড্রনের সূচনা চেন্নাইতে
      Posted On: 22 JUL 2019 9:38PM by PIB Kolkata


    নয়াদিল্লি, ২২ জুলাই, ২০১৯


    পঞ্চম ডর্নিয়ার যুদ্ধ বিমান স্কোয়াড্রন আজ ভারতীয় নৌ-বাহিনীর যুদ্ধ বিমান শাখায় সামিল করা হয়েছে। নৌ-সেনাঘাঁটি মীনামবক্কমে আজ এই সামিলপর্ব অনুষ্ঠানে নৌ-সেনাপ্রধান অ্যাডমিরাল করমবীর সিং উপস্থিত ছিলেন। এই উপলক্ষে নৌ-সেনাপ্রধান বলেন, জলসীমায় নজরদারি বাড়াতে এবং দেশের নৌ-স্বার্থ সুরক্ষা অক্ষুণ্ন রাখতে এই শাখার সূচনা আরও একটি মাইল ফলক। প্রতিরক্ষা প্রস্তুতির ক্ষেত্রে উন্নততর ব্যবস্থা গ্রহণের প্রয়োজনীয়তার ওপরও তিনি গুরুত্ব দেন। বঙ্গোপসাগর ও সংলগ্ন অঞ্চলে নজরদারি বজায় রাখার প্রয়োজনীয়তার কথা উল্লেখ করে নৌ-সেনাপ্রধান বলেন, ভারত মহাসাগরের উত্তর-পূর্ব দিকে ভারতীয় জলসীমায় দেশের কর্তৃত্ব বজায় রাখতে এই স্কোয়াড্রন এক কৌশলী ভূমিকা পালন করবে।


    তিনি আরও বলেন, চেন্নাই আন্তর্জাতিক বিমানবন্দর থেকে নবগঠিত পঞ্চম ডর্নিয়ার যুদ্ধবিমান স্কোয়াড্রন ৩১৩ পরিচালনা করা হবে। এই স্কোয়াড্রনটির সূচনার সঙ্গে সঙ্গে তামিলানাডুতে ৩টি নৌ-ঘাঁটি গড়ে উঠল। ভারতের উপকূলীয় রাজ্যগুলিতে তামিলনাডু ছাড়া আর কোথাও ৩টির বেশি নৌ-ঘাঁটি নেই। ‘সী ঈগল’ নামে এই স্কোয়াড্রনটি পরিচালিত হবে। নামের সঙ্গে সঙ্গতি রেখে স্কোয়াড্রনের যুদ্ধবিমানগুলি সুবিস্তৃত নীল জলসীমায় নজরদারির কাজ করবে। এই স্কোয়াড্রনের যুদ্ধবিমানগুলি নির্মাণে সাহায্য করেছে হ্যাল। যুদ্ধবিমানগুলিকে জলসীমায় নজরদারি চালানোর পাশাপাশি, অনুসন্ধান ও উদ্ধারকার্যেও কাজে লাগানো হবে। ‘মেক ইন ইন্ডিয়া’ কর্মসূচির মাধ্যমে আত্মনির্ভর হয়ে উঠতে এবং দেশীয় প্রযুক্তির বিকাশে নৌ-বাহিনী হ্যালের কাছ থেকে ১২টি নতুন ডর্নিয়ার যুদ্ধবিমান সংগ্রহ করছে। এই যুদ্ধবিমানগুলিতে উন্নতমানের সেন্সর ও সরঞ্জাম সহ কাঁচের ককপীট, আধুনিক নজরদারি র‍্যাডার, ইলেক্ট্রনিক ইন্টেলিজেন্স, অপটিক্যাল সেন্সরের মতো আধুনিক ব্যবস্থা থাকছে। পর্যায়ক্রমে যুদ্ধবিমানগুলি নৌ-বাহিনীকে সরবরাহ করা হচ্ছে। নৌ-বাহিনীর এই স্কোয়াড্রন শাখাটির দায়িত্বে রয়েছেন কমোডর বিবেক কোমান।


    CG/BD/SB

    
    
    (Release ID: 1579837) Visitor Counter : 30
    
    
      Read this release in: English