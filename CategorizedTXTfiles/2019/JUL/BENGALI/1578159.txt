      উপ-রাষ্ট্রপতিরসচিবালয়

      বিশেষভাবে সক্ষম শিশুদের নিয়ে ইউনেস্কোর শিক্ষা সংক্রান্ত প্রতিবেদন উপ-রাষ্ট্রপতিকে দেওয়া হ’ল
      
      সার্বিক শিক্ষার গুরুত্বের ওপর জোর দিলেন উপ-রাষ্ট্রপতি

      Posted On: 10 JUL 2019 5:10PM by PIB Kolkata

    নয়াদিল্লি, ১০ জুলাই, ২০১৯


    ইউনেস্কোর নতুন দিল্লি-ভিত্তিক কার্যালয়ের ডাইরেক্টর মিঃ এরিক ফল্টের নেতৃত্বে রাষ্ট্রসংঘের এই প্রতিষ্ঠানটির এক প্রতিনিধি দল আজ নতুন দিল্লিতে উপ-রাষ্ট্রপতি শ্রী এম ভেঙ্কাইয়া নাইডুর সঙ্গে সাক্ষাৎ করে ভারতে বিশেষভাবে সক্ষম শিশুদের শিক্ষা নিয়ে একটি প্রতিবেদন তাঁর হাতে তুলে দেন।


    প্রতিবেদনটি গ্রহণ করে শ্রী নাইডু বলেন, দেশে যখন নতুন শিক্ষা নীতি রচনার কাজ চলছে, ঠিক সেই সময়েই এই প্রতিবেদন হাতে পাওয়া গেল। তিনি বলেন, বিশেষভাবে সক্ষম শিশুদের শিক্ষার ওপর সরকার বিশেষ গুরুত্ব দিচ্ছে। সার্বিক ও সামঞ্জস্যপূর্ণ গুণগত মানের শিক্ষা ব্যবস্থা গড়ে তোলার দিকে দেশ ক্রমশ অগ্রসর হচ্ছে।


    ইউনেস্কোর এই প্রতিবেদন থেকে গুরুত্বপূর্ণ তথ্য পাওয়া যাবে বলে আশা প্রকাশ করে শ্রী নাইডু বলেন, শিক্ষা ক্ষেত্রে বিশ্বের শ্রেষ্ঠ পন্থা-পদ্ধতিগুলি গ্রহণে ভারত সর্বদাই আগ্রহী। সার্বিক শিক্ষা ব্যবস্থার প্রসার বর্তমান সময়ের চাহিদা বলে উল্লেখ করে শ্রী নাইডু বলেন, এই রিপোর্টে যে সমস্ত মতামত ও তথ্য উঠে এসেছে, সরকার তা গুরুত্বের সঙ্গে বিবেচনা করবে। শিক্ষা ক্ষেত্রে নতুন জাতীয় নীতি প্রণয়নের কাজেও এই সমস্ত তথ্য অত্যন্ত প্রাসঙ্গিক হবে বলে শ্রী নাইডু অভিমত প্রকাশ করেন।


    প্রতিবেদনে প্রতিবন্ধী ব্যক্তিদের অধিকার সংক্রান্ত আইনের সঙ্গে সাযুজ্য বজায় রেখে শিক্ষার অধিকার আইনে সংশোধন সহ ১০ দফা প্রস্তাবের উল্লেখ রয়েছে। নতুন দিল্লির ইউনেস্কো কার্যালয়ের প্রধান মিঃ ফল্ট এই উপলক্ষে বিশ্ব ঐতিহ্যমণ্ডিত স্থানগুলির একটি মানচিত্র উপ-রাষ্ট্রপতির হাতে তুলে দেন।


    CG/BD/SB

    
    
    (Release ID: 1578159) Visitor Counter : 48
    
    
      Read this release in: English