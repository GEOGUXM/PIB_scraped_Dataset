      নীতিআয়োগ

      অটল উদ্ভাবন মিশনের অধীনে অটল সর্বজনীন উদ্ভাবন কেন্দ্র কর্মসূচির সূচনা
      Posted On: 31 JUL 2019 6:11PM by PIB Kolkata


    নয়াদিল্লি, ৩১ জুলাই, ২০১৯


    ভারতে উদ্ভাবনের প্রসারে আরও এক ধাপ অগ্রসর হওয়ার লক্ষ্যে নীতি আয়োগের ফ্ল্যাগশিপ উদ্যোগ অটল উদ্ভাবন মিশনের অধীনে নতুন দিল্লিতে আজ এক অনুষ্ঠানে অটল সর্বজনীন উদ্ভাবন কেন্দ্র কর্মসূচির সূচনা হয়েছে। এই কর্মসূচিতে সর্বজনীন উদ্ভাবনের প্রসারে আরও অগ্রাধিকার দেওয়া হবে। কর্মসূচির সূচনা করে কেন্দ্রীয় পেট্রোলিয়াম ও প্রাকৃতিক গ্যাস তথা ইস্পাত মন্ত্রী শ্রী ধর্মেন্দ্র প্রধান উদ্ভাবনের গুরুত্বের ওপর জোর দিয়ে বলেন, উদ্ভাবনের মাধ্যমে ভারত ২০২৪-২৫ নাগাদ ৫ লক্ষ কোটি মার্কিন ডলার অর্থনীতির দেশ হয়ে উঠতে পারে। অটল সর্বজনীন উদ্ভাবন কেন্দ্রগুলি কিভাবে জ্ঞান ও আধুনিক প্রযুক্তি ব্যবস্থার মধ্যে সেতুবন্ধন স্থাপন করে সমাজে চাহিদা পূরণ করতে পারে, সে বিষয়ে তিনি বিস্তারিত জানান।


    মন্ত্রী বলেন, ভারত আগামী দেড় দশকে জীবাশ্ম জ্বালানির বৃহত্তম ক্রেতা হয়ে উঠবে। এই বিষয়টিকে বিবেচনায় রেখে অপরিশোধিত তেল আমদানি খাতে খরচ কমানো অত্যন্ত জরুরি। বর্তমানে এই খাতে বার্ষিক খরচের পরিমাণ ৬ লক্ষ কোটি টাকা। তিনি অটল সর্বজনীন উদ্ভাবন কেন্দ্রগুলিকে অভিনব পদ্ধতি আবিষ্কারের ওপর জোর দিতে বলেন, যাতে জীবাশ্ম জ্বালানি আমদানি খাতে খরচ কমানো যায়। প্রধানমন্ত্রী শ্রী নরেন্দ্র মোদী ‘বর্জ্য থেকে সম্পদ’ গড়ে তোলার ওপর যে গুরুত্ব দিয়েছেন, তার উল্লেখ করে মন্ত্রী বলেন, অটল সর্বজনীন উদ্ভাবন কেন্দ্রগুলিকে দেশীয় শক্তি ক্ষেত্রের জন্য অভিনব উদ্ভাবন পদ্ধতি খুঁজে বের করতে উৎসাহিত করতে হবে। এই কর্মসূচির সঙ্গে তৃণমূল স্তরের উদ্ভাবকদের সাহায্য করতে প্রতিটি পঞ্চায়েতি রাজ প্রতিষ্ঠানকে সামিল করতে হবে বলেও শ্রী প্রধান অভিমত প্রকাশ করেন।


    অনুষ্ঠানে অটল উদ্ভাবন মিশনের প্রধান শ্রী আর রামাণন, নীতি আয়োগের উপাধ্যক্ষ ডঃ রাজীব কুমার, আয়োগের কার্যনির্বাহী আধিকারিক শ্রী অমিতাভ কান্ত, অটল সর্বজনীন উদ্ভাবন কেন্দ্র কর্মসূচির নির্দেশক ডঃ উন্নত পণ্ডিত প্রমুখ উপস্থিত ছিলেন।


    CG/BD/SB

    
    
    (Release ID: 1580926) Visitor Counter : 28
    
    
      Read this release in: English