      নারীওশিশুবিকাশমন্ত্রক

      কর্মস্থলে যৌন হয়রানি রুখতে মন্ত্রী গোষ্ঠী গঠন
      Posted On: 25 JUL 2019 9:22PM by PIB Kolkata


    নয়াদিল্লি, ২৫ জুলাই, ২০১৯


    কর্মস্থলে যৌন হয়রানির ঘটনা রুখতে আইনি এবং প্রাতিষ্ঠানিক কাঠামো বিশ্লেষণ করতে কেন্দ্রীয় সরকার ২০১৮-র ২৪শে অক্টোবরের নির্দেশের ভিত্তিতে একটি মন্ত্রী গোষ্ঠী গঠন করেছে। নতুন সরকার গঠনের পর কেন্দ্রীয় সরকার এই মন্ত্রী গোষ্ঠী পুনর্গঠন করেছে। প্রসঙ্গত, ২০১৭ সালে কেন্দ্রীয় মহিলা ও শিশু উন্নয়ন মন্ত্রক এ সংক্রান্ত অভিযোগ দায়ের করার জন্য একটি অনলাইন ব্যবস্থা চালু করে। সেটি যৌন হয়রানি সংক্রান্ত বৈদ্যুতিন বাক্স বা শি-বক্স হিসেবে পরিচিত। কর্মস্থলে মহিলারা কোন যৌন হয়রানির শিকার হলে তাঁরা এই শি-বক্স-এর মাধ্যমে তাঁদের অভিযোগ দায়ের করতে পারেন। কেন্দ্রীয় সরকারের এই উদ্যোগের ফলে সংগঠিত এবং অসংগঠিত ক্ষেত্র বা বেসরকারি ও রাষ্ট্রায়ত্ত ক্ষেত্র তথা কেন্দ্র ও রাজ্য সরকারের বিভিন্ন মন্ত্রক বা দপ্তরে কর্মরত কোন মহিলা তাঁদের পদ নির্বিশেষে কর্মস্থলে যৌন হয়রানির শিকার হলে এবং অভিযোগ দায়ের করলে, দ্রুত তার নিষ্পত্তি করা সম্ভব হচ্ছে। যেসব মহিলা ২০১৩-র কর্মস্থলে যৌন হয়রানি আইনের আওতায় ইতিমধ্যেই তাঁদের অভিযোগ দায়ের করেছেন, তাঁরাও শি-বক্স-এর মাধ্যমে অভিযোগ দায়ের করতে পারবেন।


    কেন্দ্রীয় মহিলা ও শিশু উন্নয়ন মন্ত্রকের অনুরোধের ভিত্তিতে কেন্দ্রীয় কর্পোরেট বিষয়ক মন্ত্রক তাদের ২০১৮-র ৩১শে জুলাইয়ের বিজ্ঞপ্তির মাধ্যমে ২০১৪-র কোম্পানিজ (অ্যাকাউন্টস) রুল্‌স সংশোধন করেছে যাতে কোন সংস্থা তার বোর্ড অফ ডিরেক্টর্স-এর প্রতিবেদনে কেন্দ্রীয় সরকারের নির্দেশ অনুযায়ী অভ্যন্তরীণ কমিটি গঠন করার কথা উল্লেখ করতে পারে।


    শি-বক্স-এর মাধ্যমে এখনও পর্যন্ত মোট ৬১২টি অভিযোগ জমা পড়েছে যার মধ্যে কেন্দ্রীয় সরকারি দপ্তর থেকে এসেছে ১৯৬টি এবং বিভিন্ন রাজ্য সরকারি দপ্তর থেকে এসেছে ১০৩টি। বেসরকারি সংস্থার কাছ থেকে মোট ৩১৩টি অভিযোগ জমা পড়েছে। স্বরাষ্ট্র মন্ত্রকও কর্মস্থলে যৌন হয়রানির ঘটনার আইনি ও প্রাতিষ্ঠানিক দিকগুলি খতিয়ে দেখার জন্য একটি মন্ত্রী গোষ্ঠী গঠন করেছে। কর্মস্থলে মহিলারা যাতে যৌন হয়রানির শিকার না হন সেজন্য কেন্দ্র বিভিন্ন উদ্যোগ নিচ্ছে। একইসঙ্গে যৌন হয়রানি সংক্রান্ত অভিযোগ দ্রুত নিষ্পত্তিরও ব্যবস্থা করা হচ্ছে।


    আজ রাজ্যসভায় এক প্রশ্নের লিখিত জবাবে এই তথ্য জানান কেন্দ্রীয় মহিলা ও শিশু উন্নয়ন মন্ত্রী শ্রীমতী স্মৃতি জুবিন ইরানি।


    CG/SSS/DM

    
    
    (Release ID: 1580354) Visitor Counter : 42
    
    
      Read this release in: English