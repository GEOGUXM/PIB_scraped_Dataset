      অর্থমন্ত্রক

      এক কার্যকরি আইনি ব্যবস্থায় বিনিয়োগের প্রস্তাবনা অর্থনৈতিক সমীক্ষায়, বিভিন্ন আর্থ-সামাজিক ক্ষেত্রে এর সুফল পাওয়ার সম্ভাবনা
      Posted On: 04 JUL 2019 9:29PM by PIB Kolkata


    নয়াদিল্লি, ০৪ জুলাই, ২০১৯


    অর্থ তথা কর্পোরেট বিষয়ক মন্ত্রী শ্রীমতী নির্মলা সীতারমন আজ সংসদে ২০১৮-১৯ – এর অর্থনৈতিক সমীক্ষা পেশ করেছেন। সমীক্ষায় আর্থিক সুশাসন এবং আইনের শাসন শীর্ষক অধ্যায়ে সহজে ব্যবসা-বাণিজ্য করার সূচকে ক্রমোন্নতির ক্ষেত্রে ঠিকাদারি ব্যবস্থাকে বড় বাধা হিসাবে উল্লেখ করা হয়েছে। প্রসঙ্গত, আরও বলা হয়েছে যে, ভারতে সহজে ব্যবসা-বাণিজ্য করার ক্ষেত্রে অন্যতম বড় বাধা হ’ল ঠিকাদারি ব্যবস্থায় বিলম্ব এবং উপযুক্ত সমস্যা নিরসন ব্যবস্থা। দেশে বিচার-বিভাগীয় ব্যবস্থায় সাড়ে তিন কোটির মতো মামলা নিষ্পত্তির অপেক্ষায় রয়েছে। এর অধিকাংশই জেলা ও সাব-অর্ডিনেট আদালতগুলিতে বকেয়া রয়েছে, যা নিরসনের অপেক্ষায় থাকা মোট মামলার ৮৭.৫ শতাংশ।


    সমীক্ষায় বলা হয়েছে যে, দেউলিয়া ও ঋণ পরিশোধে অক্ষমতা আইন চালু হওয়ার ফলে এবং পণ্য ও পরিষেবা কর কার্যকর করার দরুণ দেশে সহজে ব্যবসা-বাণিজ্য করার অনুকূল পরিবেশ গড়ে উঠছে। বিশ্ব ব্যাঙ্কের ২০১৯ – এর এক প্রতিবেদনে ভারতকে সবচেয়ে ভালো ‘উন্নয়নশীল’ দেশের তকমা দেওয়া হয়েছে। ক্রমতালিকায় ভারত বিগত চার বছরে ১৪২ থেকে ৭৭-এ উঠে এসেছে। সমীক্ষায় প্রকাশ নিম্ন আদালতগুলিতে বিচারপতির সংখ্যা ২৪.৫ শতাংশ, হাইকোর্টগুলিতে বিচারপতির সংখ্যা ৪.৩ শতাংশ এবং সুপ্রিম কোর্টে বিচারপতির সংখ্যা ১৮ শতাংশ পূর্ণ হলেই বকেয়া মামলা নিরসনে সমস্যার অনেকটা সুরাহা হবে । স্বাভাবিকভাবেই এর প্রভাব পড়ছে মামলা নিরসনের ক্ষেত্রে। সমীক্ষায় উত্তর প্রদেশ, বিহার, ওডিশা ও পশ্চিমবঙ্গে মামলা নিষ্পত্তির সংখ্যা তুলনামূলক কম হওয়ায় এ ব্যাপারে বিশেষ নজর দেওয়ার কথা বলা হয়েছে। এই রাজ্যগুলিতে অগ্রাধিকাররের ভিত্তিতে অতিরিক্ত বিচারপতি নিয়োগের ওপরও সমীক্ষায় জোর দেওয়া হয়েছে। বিচার-বিভাগীয় ব্যবস্থায় উৎপাদনশীলতা আরও বাড়াতে সমীক্ষায় কর্মদিবস বৃদ্ধি, প্রশাসনিক এবং আইনি ব্যবস্থার ওপর দৃষ্টি দিয়ে আদালত ও ট্রাইব্যুনাল সার্ভিস গড়ে তোলার প্রস্তাব দেওয়া হয়েছে। আদালতগুলিতে দক্ষতা ও কার্যকরিতা বাড়াতে ই-আদালত মিশন মোড প্রকল্পের মতো প্রযুক্তির ব্যবহার আরও বাড়ানোর কথা বলা হয়েছে। সমীক্ষায় জানানো হয়েছে যে, আইন ও ন্যায়-বিচার মন্ত্রক দেশে জাতীয় স্তরে জুডিশিয়াল বা বিচার-বিভাগীয় ডেটা গ্রীড পর্যায়ক্রমে চালু করতে চলেছে।


    CG/BD/SB

    
    
    (Release ID: 1577323) Visitor Counter : 31
    
    
      Read this release in: English