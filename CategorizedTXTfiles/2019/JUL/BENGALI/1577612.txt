      অর্থমন্ত্রক

      মেক ইন ইন্ডিয়া কর্মসূচির আরও প্রসারে ক্ষুদ্র ও মাঝারি শিল্পোদ্যোগগুলিকে শক্তিশালী করার প্রস্তাব বাজেটে
      Posted On: 05 JUL 2019 9:48PM by PIB Kolkata


    নয়াদিল্লি, ০৫ জুলাই, ২০১৯


    এ বছরের কেন্দ্রীয় বাজেটে অতিক্ষুদ্র, ক্ষুদ্র ও মাঝারি শিল্পোদ্যোগগুলির পাশাপাশি, মেক ইন ইন্ডিয়া কর্মসূচির প্রসারে বিশেষ গুরুত্ব দেওয়া হয়েছে। সংসদে আজ তাঁর প্রদত্ত বাজেট ভাষণে অর্থ তথা কর্পোরেট বিষয়ক মন্ত্রী শ্রীমতী নির্মলা সীতারমন এই ক্ষেত্রটিকে আরও শক্তিশালী করতে বিভিন্ন প্রস্তাবের কথা ঘোষণা করেন।


    অতিক্ষুদ্র, ক্ষুদ্র ও মাঝারি শিল্পোদ্যোগগুলির জন্য সরকার একটি অনলাইন পোর্টাল মারফৎ সহজ ও সরল পদ্ধতিতে ৫৯ মিনিটে ১ কোটি টাকা পর্যন্ত ঋণ সহায়তা দেওয়ার কর্মসূচি শুরু করেছে। এই কর্মসূচির মাধ্যমে সুদ ছাড় দেওয়ারও সংস্থান রয়েছে। ২০১৯-২০ অর্থবর্ষে এই কর্মসূচির জন্য বরাদ্দের পরিমাণ ৩৫০ কোটি টাকা। জিএসটি নথিভুক্ত ক্ষুদ্র ও মাঝারি শিল্প সংস্থাগুলি গৃহীত ঋণের ক্ষেত্রে ২ শতাংশ সুদ ছাড় পাবে। মন্ত্রী আরও জানান যে, প্রধানমন্ত্রী কর্মযোগী মানধন নামে যে নতুন প্রকল্প চালু করেছে, তার মাধ্যমে বার্ষিক লেনদেনের পরিমাণ দেড় কোটি টাকার কম, এমন খুচরো ব্যবসায়ী ও ছোট দোকানদারদের পেনশন সুবিধা দেওয়ার সিদ্ধান্ত নেওয়া হয়েছে। এই সিদ্ধান্তের ফলে প্রায় ৩ কোটি খুচরো ব্যবসায়ী ও ছোট দোকানদাররা উপকৃত হবেন। ২০১৯ – ২০’তে ১০০টি নতুন ক্লাস্টার স্থাপনে পরম্পরাগত শিল্পগুলির মানোন্নয়ন ও পুনরুজ্জীবনে তহবিল সহায়তার জন্য একটি প্রকল্প শুরু করার কথাও তিনি জানান। এই প্রকল্পের মাধ্যমে প্রায় ৫০ হাজার শিল্পী অর্থ ব্যবস্থার মূলস্রোতের সঙ্গে যুক্ত হতে পারবেন।


    উদ্ভাবন, গ্রামীণ শিল্প ও শিল্পোদ্যোগীদের উৎসাহিত করতে নতুন একটি প্রকল্পের কথাও তিনি ঘোষণা করেছেন। প্রকল্পের আওতায় ২০১৯-২০’তে কৃষি-গ্রামীণ শিল্প ক্ষেত্রে ৭৫ হাজার দক্ষ শিল্পোদ্যোগী গড়ে তুলতে ৮০টি ‘লাইভলিহুড বিজনেস ইনকুবেটর’ এবং ২০টি প্রযুক্তি-নির্ভর ‘বিজনেস ইনকুবেটর’ স্থাপনের প্রস্তাব রয়েছে।


    কেন্দ্রীয় বাজেটে অপ্রত্যক্ষ কর ব্যবস্থার মাধ্যমে মেক ইন ইন্ডিয়ার প্রসারেরও প্রস্তাব করা হয়েছে। এই প্রস্তাবের ফলে ক্ষুদ্র, অতিক্ষুদ্র ও মাঝারি শিল্পোদ্যোগগুলি উপকৃত হবে।


    CG/BD/SB

    
    
    (Release ID: 1577612) Visitor Counter : 20
    
    
      Read this release in: English