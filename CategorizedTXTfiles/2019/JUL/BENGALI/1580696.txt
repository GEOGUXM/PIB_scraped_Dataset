      যুবওক্রীড়াবিষয়কমন্ত্রক

      দ্বিতীয় দফায় ক্ষমতা গ্রহণের পর মোদী সরকারের প্রথম ৫০ দিন
      
      সরকার জনগণের প্রতি দায়বদ্ধ

      Posted On: 29 JUL 2019 9:09PM by PIB Kolkata

    *কিরেন রিজিজু


    দ্বিতীয় দফায় ক্ষমতা গ্রহণের পর গত সপ্তাহে নরেন্দ্র মোদী সরকারের ৫০ দিন পূর্ণ হয়েছে। আর সময় এসেছে আমাদের এই সময়কালের কাজের খতিয়ান প্রকাশ করার এবং ভবিষ্যৎ কর্মসূচির রূপরেখা তৈরি করার। অনেকে বলতে পারেন, এই সরকার তো আগে থেকেই চলছে। সেক্ষেত্রে ৫০ দিনের কাজের খতিয়ানের কিসের প্রয়োজন? অনেকে এটাও বলতে পারেন, মাত্র আড়াই মাস আগে নরেন্দ্র মোদী সরকার সবথেকে বড় পরীক্ষায় উত্তীর্ণ হয়ে এসেছেন। সেক্ষেত্রে কাজের খতিয়ান পেশ করার ৫০ দিন খুবই কম সময়।


    জনগণ লোকসভা নির্বাচনে নরেন্দ্র মোদী সরকারের কাজের মূল্যায়ন করেছে এবং বৃহৎ একটি গণতান্ত্রিক প্রক্রিয়ার মধ্য দিয়ে এই সরকারকে একশোয় একশোর বেশি নম্বর দিয়েছে।


    আর এখানেই মোদী সরকার অন্যদের থেকে আলাদা। প্রধানমন্ত্রী নরেন্দ্র মোদী একজন কড়া প্রশাসক। তিনি জনগণের প্রতি দায়বদ্ধতায় বিশ্বাসী। আর এজন্য প্রথম ৫০ দিনে এই সরকার দেশের প্রগতি আরও ত্বরান্বিত করার লক্ষ্যে তার রূপরেখা স্থির করেছে। সেই কারণে এই সরকারের ভবিষ্যৎ কর্মপন্থার বিষয়ে জনগণের জানার পূর্ণ অধিকার রয়েছে।


    দ্বিতীয় দফায় মোদী সরকার তার কাজ শুরু করার পর ‘সবকা সাথ, সবকা বিকাশ’ – এই মন্ত্রের সঙ্গে ‘সবকা বিশ্বাস’ যোগ করেছে। একে বাস্তবায়িত করার লক্ষ্যে আগামী পাঁচ বছরে ভারতের অর্থনীতিকে ৫ লক্ষ কোটি মার্কিন ডলারের সমতুল অর্থনীতিতে পরিণত করার লক্ষ্যে সরকার উদ্যোগী হয়েছে। বৃহৎ অর্থনীতির মানে প্রতিটি ভারতবাসীর আরও আর্থিক ক্ষমতা, প্রগতি এবং সমৃদ্ধি। ২০১৯-২০ অর্থবর্ষের বাজেট সেই লক্ষ্যে তৈরি করা হয়েছে। আর এ বিষয়ে কোন সন্দেহ নেই যে বিরোধিরাও জানেন মোদী সরকার তার লক্ষ্য অর্জন করবেই।


    দ্বিতীয় দফার মোদী সরকারের বেশ কিছু পরিকল্পনা :


    সড়ক, রেলপথ, বিমানবন্দর, সমুদ্র-বন্দর ইত্যাদি পরিকাঠামো ক্ষেত্রে ১০০ লক্ষ কোটি টাকা বিনিয়োগের পরিকল্পনা করা হয়েছে। দুর্নীতির বিরুদ্ধে কঠোর ব্যবস্থা গ্রহণের বিষয়টি জোরদার করা হয়েছে। ব্যাঙ্কিং ব্যবস্থায় আরও স্বচ্ছতা আনা হচ্ছে। আর্থিক ক্ষেত্রে যে সমস্ত দুর্নীতিগ্রস্থরা দেশ ছেড়ে পালিয়ে গেছেন, তাদের জন্য কঠোর ব্যবস্থা নেওয়া হচ্ছে। ঋণ খেলাপি এবং ব্যাঙ্কিং পরিষেবার সংস্কারের লক্ষ্যে নতুন সংশোধন আনা হয়েছে। ৫০ কোটি শ্রমিকের জন্য শ্রম আইনে পরিবর্তন ঘটানো হয়েছে। বিজ্ঞানীরা বলছেন, এই মুহূর্তে যথাযথ ব্যবস্থা না নেওয়া হলে দেশ জুড়ে জলসঙ্কট তীব্র আকার নেবে। সেই সমস্যার সমাধানের লক্ষ্যে নতুন জলশক্তি মন্ত্রক তৈরি করা হয়েছে। আগামী তিন বছরের মধ্যে গ্রামের প্রতিটি বাড়িকে বিদ্যুৎ এবং রান্নার গ্যাস পৌঁছে দেওয়ার উদ্দেশ্যে প্রয়োজনীয় পরিকল্পনা তৈরি করা হয়েছে।


    প্রথম ৫০ দিনে সরকার অভ্যন্তরীণ বাণিজ্যিক প্রতিষ্ঠানগুলির জন্য কর্পোরেট করের ৯৫ শতাংশ ছাড় দিয়েছে। ব্যবসায়ীদের জন্য পেনশন প্রকল্প চালু ও কৃষকদের ন্যূনতম সহায়ক মূল্য বৃদ্ধি করা হয়েছে। দ্বিতীয় দফায় ক্ষমতা গ্রহণের পর ৫০ দিনের মাথায় কাকতালীয়ভাবে চন্দ্রযান-২-কে উৎক্ষেপণ করা হয়েছে।


    সরকার মূল সংস্কারগুলির ক্ষেত্রে বিরোধী রাজনৈতিক দলের মতামত গ্রহণে অঙ্গীকারবদ্ধ। বাজেট অধিবেশনে যার প্রমাণ মিলেছে। সংসদে এই অধিবেশনে রেকর্ড সংখ্যক বিল পাশ হয়েছে। সাম্প্রতিককালে লোকসভা নির্বাচনের পর প্রথম অধিবেশনে সর্বোচ্চ কর্মতৎপরতা নজরে এসেছে।


    কূটনীতির ক্ষেত্রে দ্বিতীয় মোদী সরকার প্রথম ৫০ দিনে নজরকাড়া সাফল্য পেয়েছে। ভারত মহাসাগরীয় অঞ্চলে অন্য শক্তিরা যখন তাদের ক্ষমতা জাহির করতে তৎপর, সেই আবহে ভারতের কাছের দুই কৌশলগত প্রতিবেশী শ্রীলঙ্কা এবং মালদ্বীপের সঙ্গে সম্পর্ক আরও মজবুত হয়েছে। বিপুল ভোটে বিজয়ের পর প্রধানমন্ত্রী নরেন্দ্র মোদীর এই দুই দ্বীপরাষ্ট্রে সফরের মাধ্যমে এই সরকারের প্রতিবেশীদের সঙ্গে সুসম্পর্ক বজায় রাখার গুরুত্ব বোঝা যাচ্ছে। কিরঘিজস্তানে সাংহাই সহযোগিতা সংগঠনের বৈঠকে এবং জাপানে জি-২০ শীর্ষ সম্মেলনে চিনের সঙ্গে সম্পর্ক আরও সুদৃঢ় হয়েছে।


    সন্ত্রাসবাদ মোকাবিলায় আন্তর্জাতিক সম্প্রদায়ের মধ্যে পাকিস্তানকে একঘরে করার লক্ষ্যে প্রধানমন্ত্রী নরেন্দ্র মোদী একটি আন্তর্জাতিক সম্মেলনের আহ্বান করেছেন। এই সম্মেলনে জঙ্গি কার্যকলাপে মদতদাতা রাষ্ট্রগুলিকে চিহ্নিত করা এবং সন্ত্রাসবাদের বিভিন্ন ধারা নিয়ে আলোচনা করা হবে।


    বিশ্বের যে কোন প্রান্তে প্রতিটি ভারতবাসীর নিরাপত্তা নিশ্চিত করতে সরকারের উদ্যোগ আন্তর্জাতিক ন্যায়ালয়ে কুলভূষণ যাদব মামলার রায়দানটিতে প্রতিফলিত হয়েছে। আমাদের সরকার কুলভূষণ যাদবের অধিকার রক্ষায় দারুণ লড়াই করেছে। এর ফলে, অবসরপ্রাপ্ত ঐ নৌ-বাহিনীর আধিকারিকের মৃত্যুদণ্ড পাকিস্তান কার্যকর করতে পারেনি।


    শেষ করার আগে আমি বলতে চাই, প্রধানমন্ত্রী নরেন্দ্র মোদী আমাকে ক্রীড়া এবং যুবকল্যাণ মন্ত্রকের দায়িত্ব দিয়েছেন। আগামী বছর টোকিও-য় ২০২০ অলিম্পিক অনুষ্ঠিত হবে। এই ক্রীড়া প্রতিযোগিতায় আমরা আশা করতে পারি আমাদের ক্রীড়াবিদরা তাঁদের কঠোর পরিশ্রম এবং একাগ্রতার মধ্য দিয়ে ভালো ফল করবেন। আমাদের সরকার ক্রীড়াবিদদের বিভিন্ন প্রশিক্ষণ কর্মসূচি এবং আন্তর্জাতিক ক্রীড়া প্রতিযোগিতায় অংশগ্রহণের জন্য সবসময় সাহায্য করে এসেছে। ‘খেলো ইন্ডিয়া’র মাধ্যমে আমরা নতুন নতুন প্রতিভার সন্ধান করে তাঁদের ‘টার্গেট অলিম্পিক পোডিয়াম’ কর্মসূচির আওতায় প্রশিক্ষিত করছি। ক্রীড়াক্ষেত্রের উন্নয়নে ‘খেলো ইন্ডিয়া’র উদ্যোগে একটি জাতীয় ক্রীড়া শিক্ষা পর্ষদ (এনএসইডি) গঠিত হয়েছে।


    আমাদের প্রয়াস শুধুমাত্র ক্রীড়াবিদদের মধ্যেই সীমাবদ্ধ নেই। প্রতিটি ভারতবাসী যেন খেলাধূলার সুযোগ পান এবং শারীরিকভাবে সুস্থ থাকেন সেদিকেও আমরা নজর রাখি। দ্বিতীয় দফার মোদী সরকারের প্রশাসনিক এই পরিবর্তনের মাধ্যমে প্রতিটি নাগরিক নিজেকে একজন গর্বিত ভারতীয় হিসেবে মনে করছেন।


    প্রতিটি নাগরিকের সঠিক চিন্তাভাবনা এবং আদর্শ জীবনশৈলী আমাদের প্রধানমন্ত্রীর মাধ্যমে প্রতিফলিত হচ্ছে। আমাদের প্রত্যেককে ভারতবর্ষের পরিবর্তনের জন্য সক্রিয়ভাবে অংশগ্রহণ করতে হবে। আসুন, আমরা নতুন ভারত গঠনে একসঙ্গে কাজ করি।


    *লেখক : শ্রী কিরেন রিজিজু, ক্রীড়া ও যুবকল্যাণ দপ্তরের স্বাধীন দায়িত্বপ্রাপ্ত এবং সংখ্যালঘু উন্নয়ন দপ্তরের


    প্রতিমন্ত্রী


    CG/CB /DM

    
    
    (Release ID: 1580696) Visitor Counter : 79