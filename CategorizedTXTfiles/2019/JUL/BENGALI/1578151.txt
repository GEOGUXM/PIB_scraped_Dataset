      অর্থমন্ত্রক

      খরা কবলিত এলাকাগুলিতে কৃষকদের ঋণ ছাড় প্রসঙ্গে
      Posted On: 10 JUL 2019 4:58PM by PIB Kolkata


    নয়াদিল্লি, ১০ জুলাই, ২০১৯


    কৃষকদের ঋণ ছাড় দেওয়ার কোনও প্রস্তাব বর্তমানে সরকারের বিবেচনাধীন নেই। তবে, কৃষকদের স্বার্থে ঋণের বোঝা খানিকটা লাঘব করতে একাধিক গুরুত্বপূর্ণ উদ্যোগ গ্রহণ করা হয়েছে। লোকসভায় মঙ্গলবার এক প্রশ্নোত্তর পর্বে এক প্রশ্নের লিখিত জবাবে একথা জানিয়েছেন অর্থ প্রতিমন্ত্রী শ্রী অনুরাগ সিং ঠাকুর। তিনি আরও জানান, কৃষকদের ওপর থেকে ঋণের বোঝা লাঘব করতে কৃষি সহযোগিতা ও কৃষক কল্যাণ দপ্তর ৩ লক্ষ টাকা পর্যন্ত ঋণের ক্ষেত্রে স্বল্প মেয়াদী ভিত্তিতে সুদ ছাড়ের সুবিধা দিয়ে থাকে। কৃষি ক্ষেত্রে বার্ষিক ৭ শতাংশ সুদ ছাড় দেওয়ার ব্যাপারে ব্যাঙ্কগুলি তাদের নিজস্ব সম্পদের সদ্ব্যবহার করে ২ শতাংশ সুদ ছাড়, দ্রুত ঋণ পরিশোধের ক্ষেত্রে ৩ শতাংশ সুদ ছাড় দিয়ে থাকে। এছাড়াও, প্রাকৃতিক দুর্যোগের কারণে ফসলের ক্ষয়ক্ষতি হলে ২ শতাংশ সুদ ছাড় দেওয়ার সংস্থান রয়েছে বলেও তিনি জানান। তবে, ঋণ গ্রহণের প্রথম বছরে সংশ্লিষ্ট কৃষক প্রাকৃতিক দুর্যোগের সম্মুখীণ হলে এই ২ শতাংশ সুদ ছাড় দেওয়া হয়ে থাকে। ভারতীয় রিজার্ভ ব্যাঙ্কের নীতি-নির্দেশিকা অনুযায়ী, দ্বিতীয় বছর থেকে কৃষকদের স্বাভাবিক হারে সুদ দিতে হবে বলে উল্লেখ রয়েছে।


    রিজার্ভ ব্যাঙ্কের পক্ষ থেকে জারি নীতি-নির্দেশিকা অনুযায়ী অগ্রাধিকারপূর্ণ ক্ষেত্রে ঋণ সহায়তাদানের আওতায় প্রতিষ্ঠান বহির্ভূত ঋণদাতারাও কৃষি ক্ষেত্রে আর্থিক দুর্দাশাগ্রস্ত কৃষকদের ঋণ সহায়তা দানের যোগ্য বলে বিবেচিত হয়ে থাকেন। ছোট ও প্রান্তিক কৃষকদের প্রচলিত ঋণ সহায়তার ব্যবস্থায় নিয়ে আসতে রিজার্ভ ব্যাঙ্ক জামানত-মুক্ত কৃষি ঋণের পরিমাণ ১ লক্ষ টাকা থেকে বাড়িয়ে ৬ লক্ষ টাকা হয়েছে। কৃষকদের উপার্জন সুনিশ্চিত করতে প্রধানমন্ত্রী কিষাণ সম্মান নিধি (পিএম কিষাণ) কর্মসূচি রূপায়ণ করা হচ্ছে। এই কর্মসূচির আওতায় কৃষকের ব্যাঙ্ক অ্যাকাউন্টে বার্ষিক ৬ হাজার টাকা অর্থ সহায়তা দেওয়া হবে। ৩টি কিস্তিতে ২ হাজার টাকা করে মোট ৬ হাজার টাকা দেওয়ার সংস্থান রয়েছে। এছাড়াও, প্রাকৃতিক দুর্যোগের কারণে ফসলের ক্ষয়ক্ষতির প্রেক্ষিতে উৎপাদিত ফসলকে বিমা ব্যবস্থার আওতায় নিয়ে আসতে প্রধানমন্ত্রী ফসল বিমা যোজনা চালু করা হয়েছে বলেও মন্ত্রী জানান। এক পরিসংখ্যানে শ্রী ঠাকুর আরও জানান, ২০১৮-১৯ – এ পশ্চিমবঙ্গে ৬০ লক্ষ ৬০ হাজার ব্যাঙ্ক অ্যাকাউন্টে ৪৫ হাজার ৯৪১ কোটি ২০ লক্ষ টাকা কৃষি ঋণ হিসাবে দেওয়া হয়েছে। আলোচ্য সময়ে সারা দেশে ১২ কোটি ৩৩ লক্ষেরও বেশি অ্যাকাউন্টে ১২ লক্ষ ৫৪ হাজার ৭৬২ কোটি ২০ লক্ষ টাকা কৃষি ঋণ দেওয়া হয়েছে।


    CG/BD/SB

    
    
    (Release ID: 1578151) Visitor Counter : 40
    
    
      Read this release in: English