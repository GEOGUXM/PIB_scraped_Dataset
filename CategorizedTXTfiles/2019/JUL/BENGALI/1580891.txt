      তথ্যওসম্প্রচারমন্ত্রক

      প্রকাশনা বিভাগের একাধিক ই-প্রকল্পের সূচনা করলেন শ্রী প্রকাশ জাভড়েকর
      Posted On: 31 JUL 2019 5:28PM by PIB Kolkata


    নয়াদিল্লি, ৩১ জুলাই, ২০১৯


    কেন্দ্রীয় তথ্য ও সম্প্রচার মন্ত্রী শ্রী প্রকাশ জাভড়েকর আজ দিল্লিতে সূচনা ভবনের বুক গ্যালারি পরিদর্শনে গিয়ে মন্ত্রকের অধীন প্রকাশনা বিভাগের একাধিক ই-প্রকল্পের সূচনা করেন। এই প্রকল্পগুলির মধ্যে রয়েছে – পুনর্নবীকরণের পর নতুন রূপে চালু হওয়া ওয়েবসাইট, ডিজিটাল ডিপিডি নামক মোবাইল অ্যাপ, রোজগার সমাচার পত্রিকার ই-সংস্করণ এবং সত্যাগ্রহ গীতা গ্রন্থের ই-সংস্করণ।


    এই উপলক্ষে শ্রী জাভড়েকর বলেন যে, প্রধানমন্ত্রী শ্রী মোদী আকাশবাণীতে তাঁর দ্বিতীয় ‘মন কি বাত’ অনুষ্ঠানে নিয়মিত বই পাঠের অভ্যাস গড়ে তোলার প্রতি যে গুরুত্ব দিয়েছেন, তার সঙ্গে সঙ্গতি রেখেই মন্ত্রক নিয়মিত বই পাঠের অভ্যাসকে ফিরিয়ে আনতেই উপরোক্ত উদ্যোগগুলি গ্রহণ করা হয়েছে। পাড়া-প্রতিবেশী এলাকায় নিয়মিত বই পাঠের সংস্কৃতি গড়ে তুলতে রিডিং ক্লাব গঠনের জন্য তিনি আহ্বান জানান। শ্রী জাভড়েকর বলেন, বেসরকারি ক্ষেত্রে কর্মসংস্থানের বিজ্ঞপ্তিগুলিকে অন্তর্ভুক্ত করে রোজগার সমাচার পত্রিকার আরও মানোন্নয়ন ঘটানো যেতে পারে। কলেজ ও বিদ্যালয়গুলিতে ছাত্রছাত্রীদের মধ্যে রোজগার সমাচার পত্রিকা বন্টন করা গেলে তা কর্ম বাজারের চাহিদা অনুযায়ী দক্ষতার মানোন্নয়নে তাঁদের সাহায্য করবে বলেও মন্ত্রী অভিমত প্রকাশ করেন। প্রকাশনা বিভাগের নবরূপ সজ্জিত ওয়েবসাইটটি আরও আকর্ষণীয় ও বৈচিত্র্যপূর্ণ হয়ে উঠেছে। নিত্যদিন এই ওয়েবসাইট আপডেট করা হলে এটি সাধারণ মানুষ আরও বেশি করে দেখতে চাইবেন বলেও শ্রী জাভড়েকর মন্তব্য করেন। ই-বুক ও ই-ক্যান্ডেলের এই যুগে মানুষের মধ্যে পড়াশোনার নিয়মিত অভ্যাস গড়ে তুলতে প্রকাশনা বিভাগের মোবাইল অ্যাপের সূচনায় শ্রী জাভড়েকর সন্তোষ প্রকাশ করেন।


    নবরূপে সুসজ্জিত প্রকাশনা বিভাগের ওয়েবসাইট (www.publicationsdivision.nic.in) থেকে বিভাগের নতুন বই ও পত্রিকা সম্বন্ধে তথ্য পাওয়ার পাশাপাশি তা কেনারও সুবিধা রয়েছে। ওয়েবসাইটে যে সমস্ত বই বিক্রির জন্য রাখা রয়েছে তা ভারতকোষ পেমেন্ট গেটওয়ে বা মাশুল প্রদান ব্যবস্থার মাধ্যমে কেনা যাবে। ব্যবহারকারী-বান্ধব এই ওয়েবসাইটটি সোশ্যাল মিডিয়ার মাধ্যমেও দেখা সম্ভব। ইংরেজি ও হিন্দি ভাষায় ওয়েবসাইটটির সঙ্গে যোগাযোগ করা যেতে পারে। এছাড়াও, ওয়েবসাইটটিতে Gandhi@150 নামে এক বিশেষ বিভাগ রয়েছে যেখানে মহাত্মা গান্ধীর যাবতীয় কাজ ও প্রকাশন বিষয়ে সংকলনও স্থান পেয়েছে।


    ‘ডিজিটাল ডিপিডি’ নামে যে মোবাইল অ্যাপের সূচনা হয়েছে তা গুগ্‌ল প্লে স্টোর থেকে নিখরচায় ডাউনলোড করা সম্ভব। পাইরেসি বা জালিয়াতি রুখতে এই মোবাইল অ্যাপটিকে ডিজিটাল রাইট্‌স ম্যানেজমেন্ট সিস্টেমের সঙ্গে জুড়ে দেওয়া হয়েছে। সহজে ক্রয় করা সামগ্রীর মাশুল মেটানোর জন্য ভারতকোষ পেমেন্ট গেটওয়ে ব্যবস্থার সঙ্গে অ্যাপটির সংযোগ ঘটানো হয়েছে।


    ইংরাজি এমপ্লয়মেন্ট নিউজ পত্রিকার অভিন্ন একটি সংস্করণ হল রোজগার সমাচার। কর্মসংস্থান সম্পর্কিত এই হিন্দি পত্রিকাটিতে কেন্দ্রীয় সরকার ও রাষ্ট্রায়ত্ত ক্ষেত্রগুলিতে কর্মসংস্থানের ব্যাপারে তথ্য দেওয়া হয়ে থাকে। এই সমাচার পত্রিকার ই-সংস্করণ সারা বছর দেখার মূল্য ধার্য হয়েছে ৪০০ টাকা। মনে করা হচ্ছে, তরুণ পাঠকদের ক্রমবর্ধমান কাজের চাহিদা পূরণে পত্রিকার ই-সংস্করণটি গুরুত্বপূর্ণ ভূমিকা নেবে।


    ‘সত্যাগ্রহ গীতা’ ই-গ্রন্থ – গান্ধীজির জীবন এবং কর্ম নিয়ে ১৯৩০ সালে সংস্কৃত ভাষায় ডঃ ক্ষমা রাও ‘সত্যাগ্রহ গীতা’ বইটি রচনা করেন। গান্ধীজির ১৫০তম বার্ষিকী উদযাপনের অঙ্গ হিসেবে প্রকাশনা বিভাগ এই গ্রন্থটি পিডিএফ আকারে তৈরি করে ই-সংস্করণ প্রকাশ করেছে। গ্রন্থটিকে আরও বেশি মানুষের কাছে পৌঁছে দেওয়ার লক্ষ্যে ইংরেজি ভাষায় তর্জমাও করা হয়েছে। ১৮টি অধ্যায় সম্বলিত ঐ সংস্কৃত গ্রন্থে গান্ধীজির ধ্যান-ধারণা, জীবনাদর্শ এবং কর্মপদ্ধতির নানা দিক উল্লেখ রয়েছে।


    CG/BD/DM

    
    
    (Release ID: 1580891) Visitor Counter : 111
    
    
      Read this release in: English