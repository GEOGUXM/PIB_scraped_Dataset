      প্রতিরক্ষামন্ত্রক

      প্রাক্তন সেনাকর্মীদের সঙ্গে নিয়মিত যোগাযোগ রাখার আশ্বাস দিলেন প্রতিরক্ষা মন্ত্রী
      Posted On: 22 JUL 2019 9:28PM by PIB Kolkata


    নয়াদিল্লি, ২২ জুলাই, ২০১৯


    প্রতিরক্ষা মন্ত্রী শ্রী রাজনাথ সিং বলেছেন, প্রাক্তন সেনাকর্মীদের সঙ্গে সরকারের পক্ষ থেকে নিয়মিত যোগাযোগ রাখার পাশাপাশি, তাঁদের বিভিন্ন সমস্যার সমাধানে নিষ্ঠার সঙ্গে কাজ করবে। নতুন দিল্লিতে রবিবার কারগিল বিজয় দিবস উদযাপন উপলক্ষে আয়োজিত এক অনুষ্ঠানে ভাষণ দিতে গিয়ে প্রতিরক্ষা মন্ত্রী বলেন, “আমি আপনাদের কল্যাণের জন্য কাজ করবো এবং আমি নিশ্চিত যে, আপনাদের মঙ্গল হবে”।


    কারগিল যুদ্ধ সহ অতীতের অন্যান্য সংগ্রামে ভারতীয় সেনানীদের সাহসিকতা, লড়াকু ক্ষমতা ও আত্মবলিদানের মানসিকতার প্রশংসা করেন তিনি। প্রতিরক্ষা মন্ত্রী গত ২০শে জুলাই দ্রাস সেক্টরে তাঁর সফরের কথা উল্লেখ করে কার্গিল যুদ্ধের সময় সদাসতর্ক সেনানীদের অদম্য সাহস ও আত্মবলিদানের কথা স্মরণ করেন। তিনি আরও বলেন, আমাদের সেনানীরা সমস্ত প্রতিকূলতাকে জয় করে শত্রুদের কাছ থেকে একের পর এক পর্বতচূড়া নিজেদের দখলে নেয়। এরা ভয় কি তা জানেন না, দেশের সেবায় সকলেই মৃত্যুকে আলিঙ্গন করে নেন। সমগ্র জাতি সাহসী ও বীর এই সন্তানদের প্রতি সম্মান ও শ্রদ্ধায় অবনত। প্রতিরক্ষা মন্ত্রী হিসাবে দায়িত্ব গ্রহণের পর সিয়াচেন সফরে গিয়ে শ্রী সিং ইঙ্গিত দেন যাবতীয় সিদ্ধান্ত গ্রহণ প্রক্রিয়ায় সেনাবাহিনীর কথা সর্বদাই বিবেচনায় রাখা হবে। বালাকোট অভিযানের কথা উল্লেখ করে তিনি বলেন, এই অভিযানের পর সেনাবাহিনীর প্রতি দেশের গর্ব ও আস্থা বৃদ্ধি পেয়েছে।


    অনুষ্ঠানে প্রতিরক্ষা মন্ত্রী কয়েকজন শহীদ সেনানীর পরিবারের সদস্যদের সংবর্ধনা জানান। এই উপলক্ষে মেজর জেনারেল (অবসরপ্রাপ্ত) জি ডি বক্সি, প্রাক্তন সেনা অধিকর্তা বি কে মিশ্র সহ বহু বিশিষ্ট ব্যক্তি উপস্থিত ছিলেন।


    CG/BD/SB

    
    
    (Release ID: 1579829) Visitor Counter : 49
    
    
      Read this release in: English