      অর্থ কমিশন

      জল শক্তি মন্ত্রকের সঙ্গে পঞ্চদশ অর্থ কমিশনের বৈঠক
      Posted On: 24 JUL 2019 5:47PM by PIB Kolkata


    নয়াদিল্লি, ২৪ জুলাই, ২০১৯


    কেন্দ্রীয় জল শক্তি মন্ত্রী শ্রী গজেন্দ্র সিং শেখাওয়াতের নেতৃত্বে নতুন দিল্লিতে মঙ্গলবার পঞ্চদশ অর্থ কমিশনের সদস্য ও উচ্চ পদস্থ আধিকারিকদের এক বৈঠক অনুষ্ঠিত হয়। বৈঠকে ‘জল জীবন মিশন’ রূপায়ণের জন্য মন্ত্রকের পক্ষ থেকে তহবিল চাহিদা সম্পর্কিত বিস্তারিত বিবরণ পেশ করা হয়। ২০২৪ – এর মধ্যে মিশন মোড ভিত্তিতে এই কর্মসূচি রূপায়ণের লক্ষ্যমাত্রা স্থির হয়েছে।


    প্রধানমন্ত্রী শ্রী নরেন্দ্র মোদীর পৌরহিত্যে গত বছরের মার্চে অনুষ্ঠিত এক বৈঠকে প্রধানমন্ত্রী স্বয়ং নির্দিষ্ট ক্ষেত্র-ভিত্তিক এবং স্বাস্থ্য ও পরিষ্কার-পরিচ্ছন্নতা বজায় রাখাতে রাজ্যগুলিকে নির্দিষ্ট তহবিল বরাদ্দ করার ব্যাপারে নির্দেশ দিতে পঞ্চদশ অর্থ কমিশনের প্রতি অনুরোধ জানান। এই অনুরোধের প্রেক্ষিতেই জল শক্তি মন্ত্রক কমিশনের সঙ্গে বৈঠকে মন্ত্রকের সাফল্য এবং তহবিল চাহিদা সম্বলিত বিস্তারিত বিবরণী পেশ করে।


    মন্ত্রকের কাছ থেকে পাওয়া তথ্যানুযায়ী জল জীবন মিশন পূর্ববর্তী জাতীয় গ্রামীণ পানীয় জল কর্মসূচি থেকে পৃথক। নতুন এই মিশনে প্রকল্প রূপায়ণের পরিকল্পনার ক্ষেত্রে গ্রাম পঞ্চায়েতগুলিকে সামিল করার কথা বলা হয়েছে। তবে, মিশনের প্রকল্প রূপায়ণে সাফল্যের ভিত্তিতে তহবিল বরাদ্দ করা হবে। প্রকল্প রূপায়ণে ভালো সাফল্য অর্জনকারী রাজ্যগুলির জন্য তহবিল বরাদ্দের পরিমাণ কম সাফল্য অর্জনকারী রাজ্যগুলির তুলনায় বেশি হবে। এছাড়াও, মিশনে প্রকল্প রূপায়ণে ধারাবাহিকতা বজায় রাখার পাশাপাশি, স্থানীয় মানুষকে সামিল করার কথাও বলা হয়েছে।


    রাজ্যগুলির পাঠানো বিস্তারিত প্রকল্প প্রতিবেদনের ওপর ভিত্তি করে মন্ত্রকের পক্ষ থেকে ১০০ শতাংশ পাইপ-বাহিত জল সরবরাহ কর্মসূচি বাবদ আনুমানিক খরচ ধরা হয়েছে ৭ লক্ষ ৮৮ হাজার কোটি টাকা। এই প্রেক্ষিতে মন্ত্রক পঞ্চদশ অর্থ কমিশনের মাধ্যমে ৫০ হাজার কোটি টাকা সাহায্যের প্রস্তাব দিয়েছে। এছাড়াও, পঞ্চদশ অর্থ কমিশনের মাধ্যমে মন্ত্রকের পক্ষ থেকে পরিশ্রুত পানীয় জলের প্রয়োজনীয়তার ব্যাপারেও গুরুত্ব দেওয়া হয়েছে।


    বৈঠকে জলসম্পদ, নদী উন্নয়ন ও গঙ্গা পুনরুজ্জীবন দপ্তরের তহবিল চাহিদার ব্যাপারে কমিশনের কাছে খতিয়ান পেশ করা হয়। উল্লেখ করা যেতে পারে, ফারাক্কা বাঁধ প্রকল্পের জন্য পঞ্চদশ অর্থ কমিশনের কাছে ৭৩৫ কোটি টাকা চাওয়া হয়েছিল। এছাড়াও, নমামি গঙ্গে কর্মসূচির জন্য ২০ হাজার ৭০০ কোটি টাকার প্রস্তাব দেওয়া হয়েছে। এই প্রেক্ষিতে কমিশনের পক্ষ থেকে জানানো হয়েছে যে, মন্ত্রকের তরফে পেশ করা বিস্তারিত বিবরণ গুরুত্বের সঙ্গে বিবেচনা করে কেন্দ্রীয় সরকারের কাছে রিপোর্ট পেশ করা হবে।


    CG/BD/SB

    
    
    (Release ID: 1580128) Visitor Counter : 6
    
    
      Read this release in: English