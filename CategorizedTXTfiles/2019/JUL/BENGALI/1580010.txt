      মহাকাশদপ্তর

      জিএসএলভি মার্ক৩ – এম১ উৎক্ষেপণ যানের সাহায্যে চন্দ্রায়ন-২ মহাকাশযানের সফল উৎক্ষেপণ
      Posted On: 23 JUL 2019 9:20PM by PIB Kolkata


    নয়াদিল্লি, ২৩ জুলাই, ২০১৯


    ভারতের ভূ-সমালয় উপগ্রহ উৎক্ষেপণযান জিএসএলভি মার্ক৩ – এম১ – এর সাহায্যে ৩ হাজার ৮৪০ কিলোগ্রাম ওজনবিশিষ্ট চন্দ্রযান-২ মহাকাশযানটিকে সাফল্যের সঙ্গে পৃথিবীর কক্ষপথে স্থাপন করা হয়েছে। অন্ধ্রপ্রদেশের শ্রীহরিকোটায় সতীশ ধওয়ান মহাকাশ কেন্দ্রে দ্বিতীয় উৎক্ষেপণস্থল থেকে সোমবার বেলা ২টো ৪৩ মিনিটে জিএসএলভি মার্ক৩ – এম১ – এর উৎক্ষেপণ করা হয়। পৃথিবীর কক্ষপথে চন্দ্রযান – ২ পৌঁছে দেওয়ার সময় পৃথিবীর নিকটতম বিন্দু ১৬৯.৭ কিলোমিটার এবং পৃথিবীর থেকে দূরবর্তী বিন্দু ৪৫ হাজার ৭৪৫ কিলোমিটার ব্যবধানে অবস্থান করে পৃথিবীকে পরিক্রমা করছে।


    জিএসএলভি মার্ক৩ – এম১ উৎক্ষেপণের প্রায় ১৬ মিনিট ১৪ সেকেন্ড পর চন্দ্রযান – ২ মহাকাশযানটিকে ডিম্বাকৃতি কক্ষপথে পৌঁছে দেওয়া হয়। উৎক্ষেপণযান থেকে মহাকাশযানটি বিচ্ছিন্ন হওয়ার সঙ্গে সঙ্গেই মহাকাশযানটির সৌরবিদ্যুৎ উৎপাদন প্যানেলটি সক্রিয় হয়ে যায়। ভারতীয় মহাকাশ গবেষণা সংস্থা ইসরোর ব্যাঙ্গালুরু’তে স্থাপিত টেলিমিটারি, ট্রাকিং ও কমান্ড নেটওয়ার্ক ব্যবস্থার মাধ্যমে মহাকাশযানটির দায়িত্ব সাফল্যের সঙ্গে গ্রহণ করা হয়।


    ইসরো’র চেয়ারম্যান ডঃ কে সিভান এই অভিযানের সঙ্গে যুক্ত সংশ্লিষ্ট সকলকে অভিনন্দন জানিয়েছেন। তিনি বলেছেন, ভারতে মহাকাশ বিজ্ঞান ও প্রযুক্তি ক্ষেত্রে আজ এক ঐতিহাসিক দিন। আমি অত্যন্ত আনন্দের সঙ্গে জানাচ্ছি যে, জিএসএলভি মার্ক৩ – এম১ সাফল্যের সঙ্গে চন্দ্রযান-২’কে ৬ হাজার কিলোমিটারের বেশি কক্ষপথে সাফল্যের সঙ্গে পৌঁছে দিয়েছে। চন্দ্র অভিযান এবং চাঁদের দক্ষিণ মেরুতে অবতরণের দিক থেকে আজ ভারতের এক ঐতিহাসিক যাত্রার সূচনা হ’ল। চাঁদের দক্ষিণ মেরুতে অনাবিষ্কৃত বিভিন্ন বিষয়ে খোঁজ পেতেই এই অভিযান। গত ১৫ই জুলাই ইসরো’র বিজ্ঞানীরা উৎক্ষেপণযানে কিছু প্রযুক্তিগত ত্রুটি খুঁজে পান। এরপর, বৈজ্ঞানিক দলটি ২৪ ঘন্টার মধ্যেই যাবতীয় প্রযুক্তিগত ত্রুটি সংশোধন করে ফেলেন। পরবর্তী দেড় দিন ধরে ত্রুটি ঠিকভাবে সংশোধন হয়েছে কিনা, তা নিয়ে যাবতীয় পরীক্ষা-নিরীক্ষা চালানো হয়। সফল উৎক্ষেপণের পর আজ ইসরো অসাধারণ সাফল্য অর্জন করল।


    ২


    চন্দ্রযান-২, চাঁদে ভারতের দ্বিতীয় অভিযান। এই যানে সম্পূর্ণ দেশীয় প্রযুক্তিতে নির্মিত অর্বিটর, ল্যান্ডার (বিক্রম) এবং রোভার (প্রজ্ঞান) রয়েছে। ল্যান্ডার বিক্রমের সঙ্গে রোভার প্রজ্ঞানকে জুড়ে দেওয়া হয়েছে। এই অভিযানের উদ্দেশ্য হ’ল – চন্দ্র অভিযানের সক্ষমতার সঙ্গে যুক্ত গুরুত্বপূর্ণ প্রযুক্তিগুলির আরও মানোন্নয়ন এবং সেগুলি জনসমক্ষে তুলে ধরা। বিজ্ঞানের দিক থেকে এই অভিযানের উদ্দেশ্য হ’ল চাঁদের ভৌগোলিক স্থিতি, খনিজ সম্পদ, ভূপৃষ্ঠের রাসায়নিক গঠন, তাপ-ভৌগোলিক চরিত্র এবং সেখানকার বাতাবরণ সম্বন্ধে বিস্তারিত সমীক্ষা চালিয়ে আরও তথ্য সংগ্রহ করা।


    পৃথিবীর কক্ষপথ ছাড়িয়ে চাঁদের কক্ষপথে প্রবেশের পর চন্দ্রযান-২ – এর প্রপালসন সিস্টেম চালু করে দেওয়া হবে। গতি নিয়ন্ত্রণ করতেই এ ধরণের ব্যবস্থা চন্দ্রযান-২ – এর সঙ্গে জুড়ে দেওয়া হয়েছে। এর পর, চাঁদের কক্ষপথে পরিক্রমা করতে করতে সেখানকার ছবি সংগ্রহ করবে। একইভাবে, অর্বিটর থেকে ল্যান্ডার পৃথক হয়ে যাবে। পৃথক হওয়ার পর ল্যান্ডার চাঁদের দক্ষিণ মেরু অঞ্চলে আগামী ৭ই সেপ্টেম্বর অবতরণ করবে। চন্দ্রযান-২ – এর সঙ্গে পাঠানো রোভার চাঁদের ভূ-পৃষ্ঠে ১ চন্দ্রদিবস (পৃথিবীর ১৪ দিনের সমান) ধরে নানারকম পরীক্ষা-নিরীক্ষা চালাবে। তবে, অর্বিটরের যাবতীয় কাজকর্ম আগামী ১ বছর চালু থাকবে। চাঁদের উৎস ও ক্রমবিকাশ সম্পর্কে আরও ভালো ধারণা পেতে চন্দ্রযান-২ – এ একাধিক যান্ত্রপাতি রয়েছে। চন্দ্র অভিযানের মতো চ্যালেঞ্জপূর্ণ কর্মসূচির ক্ষেত্রে চন্দ্রযান-২ – এর সফল উৎক্ষেপণ এক উল্লেখযোগ্য মাইলফলক। শ্রীহরিকোটার দর্শক গ্যালারি থেকে ৭ হাজার ৫০০ জন উৎক্ষেপণ সরাসরি প্রত্যক্ষ করেন।


    CG/BD/SB

    
    
    (Release ID: 1580010) Visitor Counter : 242
    
    
      Read this release in: English