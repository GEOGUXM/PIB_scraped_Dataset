      অর্থমন্ত্রক

      স্টার্ট আপ ও সংশ্লিষ্ট ক্ষেত্রের বিনিয়োগকারী যাঁরা প্রয়োজনীয় রিটার্ন দাখিল করেন, তাঁদের শেয়ার প্রিমিয়ামের মূল্যায়ন সংক্রান্ত কোনও যাচাই প্রক্রিয়ার প্রয়োজন হবে না
      Posted On: 05 JUL 2019 9:51PM by PIB Kolkata


    নয়াদিল্লি, ০৫ জুলাই, ২০১৯


    স্টার্ট আপ সংস্থা ও সংশ্লিষ্ট ক্ষেত্রের বিনিয়োগকারী, যাঁরা নিজেদের রিটার্ন সংক্রান্ত প্রয়োজনীয় তথ্য ও ঘোষণাপত্র দাখিল করে থাকেন, তাঁদের শেয়ার প্রিমিয়ামের মূল্যায়ন সংক্রান্ত কোনও রকম যাচাই প্রক্রিয়ার প্রয়োজন পড়বে না। সংসদে আজ ২০১৯-২০ কেন্দ্রীয় বাজেট পেশ করে এই প্রস্তাব দেন অর্থ তথা কর্পোরেট বিষয়ক মন্ত্রী শ্রীমতী নির্মলা সীতারমন। তথাকথিত ‘এঞ্জেল ট্যাক্স’ সংক্রান্ত বিষয়গুলির সমাধানে এই প্রস্তাব পেশ বলে তিনি জানান।


    বাজেট ভাষণে মন্ত্রী আরও বলেন, বিনিয়োগকারীদের পরিচিতি সংক্রান্ত এবং তাঁদের তহবিলের উৎস সম্পর্কিত যে কোনও বিষয়ের সমাধানে একটি ই-যাচাই ব্যবস্থা গড়ে তোলা হবে। এই ব্যবস্থার মাধ্যমে স্টার্ট আপ-গুলি যে তহবিল সংস্থান করবে, তার জন্য আয়কর দপ্তরের পক্ষ থেকে কোনও রকম যাচাই করা হবে না। স্টার্ট আপ সংস্থাগুলির মূল্যায়নের সঙ্গে যুক্ত বকেয়া বিষয়গুলির সমাধানে ও অভাব-অভিযোগ নিষ্পত্তিতে কেন্দ্রীয় প্রত্যক্ষ কর পর্ষদ বিশেষ প্রশাসনিক ব্যবস্থা গড়ে তুলবে।


    শ্রীমতী সীতারমন আরও জানান, দূরদর্শনের বিভিন্ন চ্যানেলে স্টার্ট আপগুলির জন্য পৃথক একটি অনুষ্ঠান চালু করার প্রস্তাব করা হয়েছে। এ ধরণের অনুষ্ঠান স্টার্ট আপ ক্ষেত্রের প্রসার, এই ক্ষেত্রের সঙ্গে যুক্ত বিভিন্ন বিষয় নিয়ে আলোচনা ও বিকাশ সম্পর্কে প্রয়োজনীয় তথ্য প্রদান করবে। তিনি আরও জানান, মেক ইন ইন্ডিয়া কর্মসূচি এবং আর্থিক বিকাশ হারকে আরও এগিয়ে নিয়ে যেতে সরকার এক স্বচ্ছ তথা প্রতিযোগিতামূলক দরপত্র আহ্বানের মাধ্যমে বিশ্বের অগ্রণী সংস্থাগুলিকে বিনিয়োগের আমন্ত্রণ জানিয়ে নতুন এক প্রকল্পের সূচনা করবে।


    CG/BD/SB

    
    
    (Release ID: 1577614) Visitor Counter : 31
    
    
      Read this release in: English