      PIB Headquarters

      ஆவடி விமானப்படை நிலையத்தில் கார்கில் வெற்றி தின கொண்டாட்டம்
      Posted On: 31 JUL 2019 4:25PM by PIB Chennai


    கார்கில் போரில் பாகிஸ்தானை வெற்றிகொண்ட 20-வது ஆண்டினை நினைவுகூரும் வகையில், ஆவடியில் உள்ள விமானப்படை நிலையத்தில் கார்கில் போர் நினைவுச் சின்னத்தில் மலர் வளையம் வைக்கும் நிகழ்ச்சி நடைபெற்றது. தேசத்தைப் பாதுகாக்க மாபெரும் தியாகம் செய்த தியாகிகளை நினைவுகூர்ந்து ஆவடி விமானப்படை நிலையத்தின் அதிகாரி ஏர்கமாடோர் டி.எஸ். தாகர் மலர்வளையம் வைத்தார். கார்கில் வெற்றிதின கொண்டாட்டங்களின் ஒருபகுதியாக 20 .07. 2019-லிருந்து, 28.07.2019-வரை நிலைய ஊழியர்கள் பங்கேற்ற வெற்றி ஓட்டம், பள்ளிகளிலும் கல்லூரிகளிலும் ஊக்குவிப்பு சொற்பொழிவுகள், பள்ளிகளுக்கு இடையே ஓவியம் மற்றும் பேச்சுப்போட்டி உள்ளிட்ட நிகழ்ச்சிகளுக்கு ஏற்பாடு செய்யப்பட்டிருந்தது. கார்கில் போரின் சாதனைகள், இந்திய விமானப்படையின் பங்களிப்பு ஆகியவை குறித்த வீடியோக் காட்சி, நிலையக் கலையரங்கில் திரையிடப்பட்டது. ஆவடி விமானப்படை பள்ளி மாணவர்கள், ஆவடி விமானப்படை நிலையத்தையும், தாம்பரம் விமானப்படை நிலையத்தையும் பார்வையிட்டனர்.


    தங்களின் தீரத்தாலும், தியாகத்தாலும் நாட்டுக்குப் பெருமை தேடித் தந்த ஆயுதப்படை, இந்திய விமானப்படை ஆகியவற்றைச் சேர்ந்த தியாகிகளுக்குப் புகழ் சேர்ப்பதாக இந்த நிகழ்ச்சி அமைந்திருந்தது. கார்கில் தின கொண்டாட்டத்தை ஒட்டி நடத்தப்பட்ட அனைத்து நிகழ்ச்சிகளும் முழுமரியாதையோடும், தேசபக்த உணர்வோடும் நடத்தப்பட்டன.


    --------

    
    
    (Release ID: 1580844) Visitor Counter : 82