      PIB Headquarters

      சந்திரயான்-2 விண்கலம் நாளை விண்ணில் செலுத்தப்படுகிறது
      Posted On: 21 JUL 2019 4:32PM by PIB Chennai


    ஸ்ரீஹரிகோட்டாவில் உள்ள சதிஷ்தவன் விண்வெளி ஆய்வு மையத்திலிருந்து சந்திரயான் -2 விண்கலம் நாளை பிற்பகல் இரண்டு மணி 43 நிமிடங்களுக்கு ஜிஎஸ்எல்வி - மார்க் -3 எம் -1 ராக்கெட் மூலம் விண்ணில் செலுத்தப்ப டவுள்ளது . இதற்கான கவுன்டவுன் ஏற்கெனவே தொடங்கி நடைபெற்று வருகிறது . ராக்கெட்டை செலுத்துவதற்கான பணிகளில் இஸ்ரோ விஞ்ஞானிகளும் , பொறியாளர்களும் மும்முரமாக ஈடுபட்டுள்ளனர் .


    சந்திரயான் விண்கலத்தை நாளை விண்ணில் செலுத் தவுள்ள ஜிஎஸ்எல்வி மார்க் -3 எம் -1 ராக்கெட் , இதுவரை இந்தியா செலுத்திய ராக்கெட்டுகளிலேயே மிகவும் சக்தி வாய்ந்தது என்பது குறிப்பிடத்தக்கது . நான்கு டன் எடை கொண்ட செயற்கைக் கோள்களை புவி யின் சுற்றுவட்டப் பாதையில் விண்ணில் செலுத்தும் திறன் கொண்டது இந்த ராக்கெட் . 43.43 மீட்டர் உயரம் கொண்ட இந்த ராக்கெட்டின் எடை 640 டன் . இந்த ராக்கெட் மூன்று பகுதிகளைக் கொண்டது . அடியில் உள்ள முதல் பகுதியில் திரவ எரிபொருள் நிரப்பப்பட்டுள்ளது . இந்த திரவ எரிபொருள் எரியூட்டப்பட்டு , அது அதிர்வோடு ராக்கெட் டை உந்தி மேலே எழும்பச் செய் யும் . அதனைத் தொடர்ந்து இரண்டாவது பகுதியில் உள்ள திட எரிபொருள் எரியூட்டப்பட்டு , ராக்கெட் சந்திரயான் -2 விண்கலத்துடன் சுமார் 170 கிலோமீட்டர் உயரத்திற்கு கொண்டு செல்லப்படுகிறது .


    அதற்கு மேல் மூன்றாவது அடுக்கில் உள்ள கிரையோஜெனிக் எரிபொருள் எரியூட்டப்பட்டு , ராக்கெட் விண்கலத்துடன் 176 கிலோ மீட்டர் உயரத்திற்கு கொண்டு செல்லப்படும் . பின்னர் , 181 கிலோ மீட்டர் உயரத்தில் ராக்கெட் சந்திரயான் விண்கலத்தை பிரித்து அதன் சுற்றுவட்டப்பாதையில் செலுத்தும் . இந்த விண்கலம் செலுத்தப்படும் நாளிலிருந்து அடுத்த 23 நாட்க ளுக்கு பூமியை அதன் நீள்வட்டப்பாதையில் சுற்றிவரும் . பூமிக்கு அருகாமையில் வரும் போது , அதில் உள்ள என்ஜின் இயக்கப்பட்டு , சந்திரயான் நீள்வட்டப் பயணப்பாதையின் தூரம் படிப்படியாக அதிகரிக்கப்படும் . 23- வது நாள் இந்த விண்கலம் சந்திரனின் ஈர்ப்பு விசைப்பகுதிக்குள் செலுத்தப்படும் . இந்த நடவடிக்கை சுமார் 7 நாட்கள் மேற்கொள்ளப்பட்டு , 30 ஆவது நாள் விண்கலம் சந்திரனை நீள்வட்டப்பாதையில் சுற்றிவரும் வகையில் இயக்கப்படும் . அதனை தொடர்ந்து சுமார் 13 நாட்கள் விண்கலத்தின் வேகம் படிப்படியாக குறைக்கப்பட்டு , 43 ஆவது நாள் விண்கலத்தின் இரண்டு பகுதிகளான ஆர்பிடெரும் , லேண்டரும் பிரிக்கப்படும் . பின்னர் , ஆர்பிடெர் சந்திரனை 100 கிலோ மீட்டர் தூரத்தில் சுற்றிவரும் . ஆர்பிடெரிலிருந்து பிரிக்கப்பட்ட விக்ரம் லேண்டர் , மெதுவாக சந்திரனின் தரைப்பகுதியை நோக்கி செலுத்தப்படும் . 48- ஆவது நாள் விக்ரம் சந்திரனில் மென்மையாக தரையிறங்கும் .


    ஆர்பிடெர்


    ஆர்பிடெர் , சந்திரனின் தரைப்பகுதியை ஆய்வு செய்து , பூமிக்கும் , சந்திரனில் இறங்கும் விக்ரம் லேண்டருக்கும் தொடர் தகவல்களை அளிக்கும் . 682 கிலோ எடைகொண்ட ஆர்பிடெரில் உள்ள எரிபொருளின் எடை 1697 கிலோவாகும் . மொத்த எடை 2379 கிலோவாகும் .


    சந்திரனின் தரைப்பகுதியில் ஆய்வு மேற்கொள்வதற்கான பல கருவிகள் ஆர்பிடெரில் பொருத்தப்பட்டுள்ளன . சந்திரனை 100 கிலோமீட்டர் உயரத்தில் துருவப் பகுதியின் வழியாக சுற்றிவரும் இந்த ஆர்பிடெரில் சந்திரனின் தரைப் பகுதியை படம் பிடிக்கும் கேமரா , அதிலுள்ள தனிமங்களின் அளவைக் கணக்கிடும் எக்ஸ்ரே ஸ்பெக்ட்ரோ மீட்டர் , சந்திரனில் உறைபனி இருப்பதை உறுதிப்படுத்தும் புகைப்படம் எடுப்பதற்கான கருவி , துருவப் பகுதிகளை படம் பிடிக்கும் கருவி , சந்திரனின் வளி மண்டலத்தை ஆய்வு செய்யும் எக்ஸ்ப்ளோரர் -2 கருவி உள்ளிட்ட பல கருவிகள் இடம்பெற்றுள்ளன


    விக்ரம் லேண்டர்


    சந்திரனில் தரையிறங்கும் விக்ரம் லேண்டரின் எரிபொருள் உட்பட மொத்த எடை 1471 கிலோவாகும் . விக்ரம் லேண்டரிலிருந்து சந்திரனின் தரையில் இறங்கி ஆய்வு செய்யும் பிரக்யான் ரோவர் கருவியின் எடை 27 கிலோவாகும் .


    விக்ரம் லேண்ட ரில் சந்திரனில் ஏற்படக் கூடிய அதிர்வுகளை கண்டுபிடிக்கும் கருவி , சந்திரனின் தரைப்பகுதியில் உள்ள வெப்பம் மற்றும் பௌதீக பண்புகளை கண்டறியும் கருவி , சந்திரனின் அயனி மண்டலம் பற்றிய ஆய்வுகளை மேற்கொள்ளும் உபகரணம் , சந்திரனின் மீள் பிரதிபலிப்பு திறனை கண்டறியும் சாதனம் உள்ளிட்டவை இடம்பெற்றுள்ளன .


    பிரக்யான் ரோவர்


    சந்திரனின் தரையில் சுமார் அரைக்கிலோ மீட்டர் தூரத்திற்கு சென்று ஆய்வு மேற்கொள்ளும் பிரக்யான் ரோவர் கருவியில் , சந்திரனில் உள்ள தணிமங்களின் அளவு பற்றி கணக்கிடும் ஆல்ஃபா துகள்க ள் எக்ஸ்ரே ஸ்பெக்ட்ரோ மீட்டர் , விண்கலம் தரையிறங்கிய இடத்தின் அருகே உள்ள தணிமங்களின் அளவினைக் கணக்கிடும் ஸ்பெக்ட்ரோஸ்கோப் ஆகியவை இடம்பெற்றுள்ளன .


    27 கிலோ எடை கொண்ட பிரக்யான் ரோவரில் , ஆறு சக்கரங்கள் பொருத்தப்பட்டுள்ள ன . இந்த ரோவர் கருவி , ஒரு விநாடியில் ஒரு சென்டிமீட்டர் தூரம் செல்லும் வகையில் வடிவமைக்கப்பட்டுள்ளது . இந்த ரோவர் கருவி சந்திரனில் சுமார் 500 மீட்டர் தூரம் பயணிக்கும் . இது சூரியசக்தியை பயன்படுத்தி இயங்குவதோடு , லேண்டர் கருவியோடு தொடர்பு கொண்டு அதற்கு தகவல்களை அனுப்பும் .


    விக்ரம் கருவி ஒரு நிலவுநாள் , அதாவது , பூமியில் 14 நாட்கள் செயல்படும் வகையில் வடிவமைக்கப்பட்டுள்ளது . இது பூமியில் பெங்களூரு அருகே பையாலலுவில் உள்ள இந்திய ஆழ்விண்வெளி கட்டமைப்பு மையத்தோடும் , ஆர்பிடெர் மற்றும் பிரக்யான்ரோவர் ஆகியவற்றோடும் தொடர்பு கொண்டு தகவல்களை சேகரித்து அனுப்பும் .


    சந்திரனில் விக்ரம் லேண்டர் தரையிறங்கும் போது , அதன் வேகம் ஒரு செகண்டுக்கு இரண்டு மீட்டர் என்ற அளவில் குறைக்கப்பட்டு , மிகவும் மென்மையான வகையில் சந்திரனின் தரைப்பரப்பில் இறங்கும் . சந்திரனின் தென்துருவப் பகுதியில் உள்ள மன்சினஸ் - சி மற்றும் சிம்பெளியஸ் - என் என்ற இரண்டு பள்ளங்களுக்கு இடையே உள்ள தரைவெளியில் விக்ரம் இறங்கும் .


    இதுவரை எந்த நாடும் , நிலவின் தென்துருவப் பகுதியில் விண்கலன் மூலம் ஆய்வு செய்யாத நிலையில் , இந்தியா சந்திரயான் -2 விண்கலம் மூலம் சந்திரனின் தென்துருவப் பகுதியில் ஆய்வை மேற்கொள்வது குறிப்பிடத்தக்கது . இதனால் , சந்திரனைப் பற்றிய புரிதல்கள் மேலும் மேம்படுவதோடு , வருங்காலத்தில் சந்திரன் மட்டுமன்றி , அதற்கு அப்பாலும் விண்வெளியில் ஆய்வினை மேற்கொள்ள உதவுவதோடு , வருங்கால சந்ததியினரும் விண்வெளி ஆய்வுகளை மேற்கொள்ள உதவும் .


    சந்திரயான் -2 விண்கலம் மற்றும் ஜிஎஸ்எல்வி மார்க் -3 எம் -1 ராக்கெட் அனைத்தும் நவீன தொழில்நுட்பங்களில் உள்நாட்டிலேயே வடிவமைக்கப்பட்டவை என்பது குறிப்பிடத்தக்கது .


    பூமிக்கும் சந்திரனுக்கும் இடையே உள்ள 3 லட்சத்து 84 ஆயிரம் கிலோமீட்டர் தூரத்தை சந்திரயான் விண்கலம் 48 நாட்களில் செ ன்றடையும் .


    ஏற்கனவே அமெரிக்கா , முன்னாள் சோவியத் யூனியன் மற்றும் சீனா ஆகிய நாடுகள் , நிலவில் மென்மையாக விண்கலங்களை தரையிறக்கியுள்ள நிலையில் , இந்த சாதனையை படைக்கவுள்ள நான்காவது நாடு இந்தியா என்பது ம் குறிப்பிடத்தக்கது .


    அத்துடன் , இத்தகைய ஆய்வுக்காக அமெரிக்காவின் நாசா விண்வெளி நிறுவனம் செலவு செய்த தொகையைவிட 20 மடங்கு குறைவான செலவில் ( சுமார் ஆயிரம் கோடி ) இந்தியா இந்த திட்டத்தை நிறைவேற் றுவதும் குறிப்பிடத்தக்கது .


    ******

    
    
    (Release ID: 1579679) Visitor Counter : 178