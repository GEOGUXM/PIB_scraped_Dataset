      PIB Headquarters

      ஆகஸ்ட் மாதத்தில் பல்பணி பணியாளர் (எம்டிஎஸ்) தேர்வு
      Posted On: 25 JUL 2019 1:22PM by PIB Chennai


    சென்னையில் உள்ள பணியாளர் தேர்வாணையம், பல்பணி பணியாளர் (எம்டிஎஸ்) பணிக்கான (தொழில்நுட்பம் சாராத) தேர்வினை 20 நகரங்களில் உள்ள 40 தேர்வு மையங்களில் நடத்துகிறது. இந்தத் தேர்வு கணினி சார்ந்து நடத்தப்படுகிறது.


    பணியாளர் தேர்வாணையத்தின் தெற்கு பிராந்திய அலுவலகம் நடத்தும் இந்தத் தேர்வில் 2,44,824 பேர் தேர்வெழுத அனுமதிக்கப்பட்டுள்ளனர். தமிழ்நாட்டில் சென்னை, கோயம்புத்தூர், மதுரை, சேலம், திருச்சிராப்பள்ளி, திருநெல்வேலி, வேலூர் ஆகிய நகரங்களில் இந்தத் தேர்வு நடைபெறுகிறது. வேலூர் நாடாளுமன்றத் தொகுதியில் பொதுத் தேர்தல் நடைபெறவுள்ளதால், ஆகஸ்ட் 5-ம் தேதியன்று மட்டும் வேலூர் மையத்தில் இந்தத் தேர்வு நடத்தப்பட மாட்டாது.


    ஆந்திர மாநிலத்தில் சிர்லா, குண்டூர், காக்கிநாடா, கர்னூல், நெல்லூர், ராஜமுந்திரி, திருப்பதி, விஜயவாடா, விசாகப்பட்டினம், விஜயநகரம் ஆகிய இடங்களிலும், தெலுங்கானா மாநிலத்தில் ஹைதராபாத், கரீம்நகர், வாராங்கல் ஆகிய நகரங்களிலும் இந்தத் தேர்வு நடைபெறுகிறது.


    ஆகஸ்ட் மாதம் 2,5,6,7,8,9,13 ஆகிய தேதிகளில் நடைபெறும் இந்தத் தேர்வு ஒருநாளில் மூன்று ஷிப்டுகளில் நடத்தப்படுகிறது. முதல் ஷிப்ட் காலை 9 மணிமுதல் 10.30 மணிவரையிலும், 2-வது ஷிப்ட் பிற்பகல் 12.30 மணிமுதல் இரண்டு மணிவரையிலும், 3-வது ஷிப்ட் மாலை 4 மணிமுதல் 5.30 மணிவரையிலும் நடைபெறும்.


    இந்தத் தேர்வுக்கு விண்ணப்பித்திருக்கும் விண்ணப்பதாரர்கள், தேர்வு தேதிக்கு ஏழு நாட்கள் முன்பாக மட்டுமே அனுமதி சீட்டினை பணியாளர் தேர்வாணையத்தின் இணையதளத்திலிருந்து பதிவிறக்கம் செய்ய முடியும். இது தொடர்பான விவரங்கள் விண்ணப்பதாரர்களின் மொபைல் எண்களுக்கும், ஈ-மெயில் முகவரிக்கும் அனுப்பப்படும்.


    கடிகாரம், புத்தகம், துண்டுச் சீட்டுகள், பத்திரிகைகள், மொபைல் போன், ப்ளூ டூத் உள்ளிட்ட மின்னணு சாதனங்கள் ஆகியவை தேர்வு மையத்திற்குள் கண்டிப்பாக அனுமதிக்கப்படமாட்டாது. அனுமதிக்கப்படாத பொருட்களை வைத்திருக்கும் தேர்வாளர்கள் எழுதிய தேர்வு ரத்து செய்யப்படுவதோடு, அடுத்த மூன்று முதல் ஏழு ஆண்டுகள் வரை தேர்வாணையம் நடத்தும் தேர்வுகளை அவர்கள் எழுதவும் அனுமதிக்கப்படமாட்டார்கள்.


    மின்னணு அனுமதிச்சீட்டில் குறிப்பிட்டவாறு தேர்வாளர்கள், தமது அனுமதிச் சீட்டுடன் உண்மையான அடையாளச் சான்றையும் எடுத்துச் செல்ல வேண்டும். இந்தத் தேர்வு தொடர்பாக மேலும் விவரங்களைப் பெற சென்னையில் உள்ள தேர்வாணையத்தின் தெற்கு பிராந்திய அலுவலகத்தின் தொலைபேசி எண்களை தொடர்பு கொள்ளலாம். தொலைபேசி எண்கள்: 044-2825 1139 & 94451 95946.


    இந்தத் தகவலை பணியாளர் தேர்வாணையத்தின் துணை செயலர் திருமிகு. எஸ். ராஜலஷ்மி வெளியிட்டுள்ள செய்திக்குறிப்பில் தெரிவித்துள்ளார்.


    ********

    
    
    (Release ID: 1580222) Visitor Counter : 65
    
    
      Read this release in: English