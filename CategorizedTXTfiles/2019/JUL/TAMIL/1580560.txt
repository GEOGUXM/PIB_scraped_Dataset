      குடியரசுத் துணைத் தலைவர் செயலகம்

      நாடாளுமன்றம் மற்றும் சட்டமன்ற நடவடிக்கைகளை முடக்குவது ஜனநாயகத்தை முடக்குவதற்கு சமமாகும்: குடியரசுத் துணைத் தலைவர்
      Posted On: 27 JUL 2019 5:17PM by PIB Chennai


    நாடாளுமன்றம் மற்றும் சட்டமன்ற நடவடிக்கைக ளை முடக்குவது ஜனநாயகத்தை முடக்குவதற்கு ம் மக்களை ஏமாற்றுவதற்கும் சமமாகும் என்று குடியரசுத் துணைத் தலைவர் திரு எம் வெங்கய்யா நாயுடு தெரிவித்துள்ளார்.


    மும்பையில் இன்று (27.07.2019) மகாராஷ்டிர மாநிலத் தேர்தல் ஆணையம் ஏற்பாடு செய்திருந்த விழாவில் ‘ஜனநாயக விருதுகள்’ வழங்கி பேசிய அவர், கடந்த இரண்டாண்டுகளாக மாநிலங்களவையில் சிலரின் நடத்தை தம்மை மிகவும் கவலைக் கொள்ளச் செய்திருப்பதாகக் கூறினார்.


    விதிகளையும், மரபுகளையும் மதிக்காமல் அவையில் உறுப்பினர்கள் கூச்சல், குழப்பத்தை ஏற்படுத்துவது தமக்கு வேதனைத் தருவதாக அவர் குறிப்பிட்டார். மாநிலங்களவை உறுப்பினர்கள் முன்னுதாரணமாக இருப்பது அவர்களின் சிறப்புப் பொறுப்பாகும் என்றும் அவர் கூறினார். நாடாளுமன்ற உறுப்பினர்களும், சட்டமன்ற உறுப்பினர்களும் முழக்கமிட்டு நடவடிக்கைகளுக்கு ஊறுவிளைவிப்பதை நாடாளுமன்ற ஜனநாயகத்திற்கு அவமதிப்பாகவே கொள்ள முடியும் என்றார்.


    மக்களவைக்குத் தலைமை வகித்த பெண் ஒருவர் குறித்து, உறுப்பினர் ஒருவர் தெரிவித்த ஆட்சேபகரமான கருத்து பற்றி ஆதங்கம் வெளியிட்ட திரு நாயுடு, பெண்களை அவமதிப்பது நமது கலாச்சாரம் அல்ல என்றார். இத்தகைய நடத்தை நாடாளுமன்ற ஜனநாயகத்தைப் பொருளற்றதாக்கி விடும் என்றும் அவர் கூறினார்.


    ஆளுங்கட்சிகளும், எதிர்க்கட்சிகளும் ஒருவர் மற்றவரை எதிரியாக கருதக்கூடாது என்பதை சுட்டிக்காட்டிய குடியரசுத் துணைத் தலைவர், மக்கள் தீர்ப்பை மதிக்க வேண்டும் என்றார். மக்கள் தீர்ப்பின்படி அரசுகள் செயல்படுவதற்கு அனுமதிப்பது சட்டம் இயற்றும் அமைப்புகளின் செயல்பாட்டுக்கு இன்றியமையா கோட்பாடாக இருக்க வேண்டும் என்றும் அவர் கூறினார்.


    தேசப்பிதா மகாத்மா காந்தியின் 150-ஆவது பிறந்த ஆண்டு இது என்பதை நினைவுகூர்ந்த திரு நாயுடு, அதிகாரப்பரவலுக்கு மிகப்பெரிய ஆதரவாளர் காந்தி என்றும், ஒவ்வொரு கிராமமும் அதன் பணிகளுக்கு பொறுப்பு என்பதில் அவர் நம்பிக்கைக் கொண்டிருந்தார் என்றும் குறிப்பிட்டார். மாநில அரசுகள், உள்ளாட்சித் தேர்தல்களை ஒத்திவைக்க வாய்ப்பு அளிக்காமல் ஐந்தாண்டுகளுக்கு ஒருமுறை அந்தத் தேர்தல்கள் நடப்பதைக் கட்டாயமாக்குவது அவசியம் என்றும் திரு வெங்கய்யா நாயுடு வலியுறுத்தினார்.


    மகாராஷ்டிரா முதலமைச்சர் திரு தேவேந்திர ஃபட்நவிஸ், மாநில தேர்தல் ஆணையர் திரு ஜே எஸ் சகாரியா உள்ளிட்டோர் கலந்து கொண்ட இந்த நிகழ்ச்சியில் பல்வேறு வகைமைகளில் 15 பேருக்கு ஜனநாயக விருதுகளைக் குடியரசுத் துணைத் தலைவர் வழங்கினார்.


    **************


    

    
    (Release ID: 1580560) Visitor Counter : 43
    
    
      Read this release in: English , Urdu , Hindi