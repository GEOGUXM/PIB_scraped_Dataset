      PIB Headquarters

      பி.எஸ்.என்.எல். நிறுவனம் மூடப்படாது
      Posted On: 02 JUL 2019 11:51AM by PIB Chennai


    மத்திய அரசின் பொதுத்துறை நிறுவனமான பி.எஸ்.என்.எல். நிறுவனம் மூடப்படவிருப்பதாக சில ஊடகங்களில் வெளிவந்த செய்தி முற்றிலும் தவறானதாகும் என, இந்நிறுவனத்தின் தமிழ்நாடு தொலைத்தொடர்பு வட்ட தலைமை பொதுமேலாளர் திரு.வி.ராஜூ அறிவித்துள்ளார்.


    இதுகுறித்து அவர் வெளியிட்டுள்ள விளக்க அறிக்கையில், பி.எஸ்.என்.எல். நிறுவனம் குறித்து, ஒரு சில ஊடகங்களில் உள்நோக்கத்துடன் தவறான செய்திகள் பரப்பப்பட்டு வருவதாக குறிப்பிட்டுள்ளார். எனவே, பொதுமக்கள் மத்தியில் எழக்கூடிய ஐயங்களைப் போக்கும் வகையில், இந்த விளக்கம் அளிக்கப்படுவதாகவும் அவர் தெரிவித்துள்ளார்.


    பி.எஸ்.என்.எல். நிறுவனத்தை மூடுவதற்கான எந்த ஒரு திட்டமும் மத்திய அரசிடம் இல்லை என்றும், கடும்போட்டியின் விளைவாக ஏற்பட்ட கட்டண சரிவின் காரணமாக பி.எஸ்.என்.எல். நிறுவனம் கடந்த சில மாதங்களாக நிதி நெருக்கடியை சந்தித்து வருவதாக தலைமை பொது மேலாளர் குறிப்பிட்டுள்ளார். இந்த நெருக்கடியிலிருந்து பி.எஸ்.என்.எல். நிறுவனத்தை மீட்டெடுப்பதற்கான ஒரு திட்டத்தை மத்திய அரசு தயாரித்து அமைச்சரவையின் ஒப்புதலுக்கு அளித்திருப்பதையும் அவர் சுட்டிக்காட்டியுள்ளார்.


    தீவிரவாதத்திற்கு உள்ளான பகுதிகள் மற்றும் தொலைதூரப் பகுதிகளில், தொலைத்தொடர்பு சேவைகளை அளிப்பதோடு மட்டுமின்றி, ராணுவத்திற்கான தொலைத்தொடர்பு சேவைகளையும் அளித்து வருவதாக விளக்க அறிக்கையில் குறிப்பிடப்பட்டுள்ளது. நம் நாட்டிற்கு அத்தியாவசியமான தொலைத்தொடர்பு நிறுவனமான பி.எஸ்.என்.எல். திகழ்கிறது என்று மத்திய தொலைத்தொடர்புத்துறை அமைச்சர் திரு.ரவிசங்கர் பிரசாத் நாடாளுமன்றத்தில் அறிவித்திருப்பதையும் அவர் சுட்டிக்காட்டியுள்ளார். மேலும், புயல், வெள்ளம் போன்ற இயற்கை பேரிடர்களின்போது, பொதுமக்களுக்கு தொடர்ந்து தொலைத்தொடர்பு சேவைகளை வழங்கும் ஒரே நிறுவனமாக பி.எஸ்.என்.எல். திகழ்வதாகவும் அவர் குறிப்பிட்டுள்ளார்.


    பி.எஸ்.என்.எல். நிறுவனம் பொதுமக்களுக்கு தொடர்ந்து சேவையாற்றி வரும் எனவும், மிகச்சிறந்த தொலைத்தொடர்பு சேவைகளை வெளிப்படையான மற்றும் மிகக்குறைவான கட்டணங்களில், தொடர்ந்து அளித்து வரும் என்றும் தலைமைப் பொது மேலாளர் தமது அறிக்கையில் குறிப்பிட்டுள்ளார்.


    எனவே, பி.எஸ்.என்.எல். தொடர்பான எந்த வதந்திகளையும் பொதுமக்கள் நம்ப வேண்டாம் என்றும் அவர் கேட்டுக்கொண்டுள்ளார்.


    ***********

    
    
    (Release ID: 1576602) Visitor Counter : 79
    
    
      Read this release in: English