      PIB Headquarters

      இந்திரா காந்தி அணு ஆராய்ச்சி மைய வளாகத்தில் உள்ள பாபா அணு ஆராய்ச்சி மைய பயிற்சிப் பள்ளியின் பட்டமளிப்பு தினம், ஓசிஇஎஸ் - 2018
      Posted On: 29 JUL 2019 5:03PM by PIB Chennai


    கல்பாக்கம் இந்திரா காந்தி அணு ஆராய்ச்சி மையத்தில் உள்ள பாபா அணு ஆராய்ச்சி மைய பயிற்சிப் பள்ளியில், 13-வது தொகுதி (ஓசிஇஎஸ் – 2018) பயிற்சியை 23 பயிற்சி அறிவியல் அதிகாரிகள், அணு அறிவியல் மற்றும் பொறியியல் பட்டதாரிகளுக்கான ஓராண்டு காலப் பயிற்சியை வெற்றிகரமாக நிறைவு செய்துள்ளனர். இயந்திர பொறியியல், ரசாயன பொறியியல், அணு உலை இயற்பியல், அணு எரிபொருள் சுழற்சி வேதியியல் மற்றும் புதிதாக அறிமுகப்படுத்தப்பட்ட அதிவேக உலை பொறியியல் ஆகிய 5 பிரிவுகளில் இவர்கள் பயிற்சி பெற்றனர். இந்தப் பயிற்சியின் நிறைவு விழா இன்று (29.07.2019) இந்திரா காந்தி அணு ஆராய்ச்சி மையத்தில் நடைபெற்றது.


    பாதுகாப்புத் தரம் மற்றும் வள மேலாண்மை பிரிவு மற்றும் பொறியியல் சேவை பிரிவின் இயக்குனர் டாக்டர் பி.வெங்கட்ராமனின் வரவேற்புரையுடன் இந்த நிகழ்ச்சி தொடங்கியது. நிகழ்ச்சியில் பேசிய அவர், தரமான மனிதவளம் மற்றும் துறையின் தேவைகளுக்கு ஏற்ப பயிற்சி அறிவியல் அதிகாரிகளை ஒட்டு மொத்தமாக தயார்படுத்துவதில், இந்தப் பயிற்சி மையம் வெற்றிகரமாக செயல்பட்டு அழியா பங்களிப்பை ஆற்றி வருவதாகத் தெரிவித்தார்.


    இந்திரா காந்தி அணு ஆராய்ச்சி மையத்தில் கடந்த 13 ஆண்டுகளாக, வெற்றிகரமாக நடத்தப்பட்டு வரும் பொறியியல் பட்டதாரிகள் மற்றும் முதுநிலை அறிவியல் பட்டதாரிகளுக்கான புத்தாக்க பயிற்சித் திட்டத்தின் ஒட்டு மொத்த விவரங்கள் குறித்து, பாபா அணு ஆராய்ச்சி மைய பயிற்சி பள்ளியின் தலைவர் டாக்டர் வித்யா சுந்தரராஜன் எடுத்துக் கூறினார்.


    இந்திரா காந்தி அணு ஆராய்ச்சி மையம் & பொது சேவைகள் அமைப்பின் இயக்குனரும், பிரசித்தி பெற்ற விஞ்ஞானியுமான டாக்டர் அருண் குமார் பாதுரி தலைமையுரையாற்றினார். அப்போது அவர், அணுசக்தித் துறையில் நீண்ட காலத்திற்கு ஏற்ற தரமான மனித வளம் மற்றும் சவால்களை எதிர்கொள்ளத் தேவையான பயிற்சிகள் அளிக்கப்பட வேண்டுமென்ற ஹோமி ஜஹாங்கீர் பாபாவின் விருப்பம் நிறைவேற்றப்பட்டு வருவதை சுட்டிக்காட்டினார். கடந்த பல ஆண்டுகளாக அறிவியல் அதிகாரி பயிற்சி பெற்றவர்கள், பல்வேறு சிக்கல்களுக்குத் தீர்வு காண்பதில் தங்களது தனித்திறமையை நிரூபித்து இந்தப் பயிற்சி மையத்திற்கு பெருமை சேர்த்துள்ளனர். தற்போது பயிற்சியை நிறைவு செய்தவர்களில் ஹோமி பாபா பரிசு பெறும் சிறந்த பயிற்சியாளர்கள் மற்றும் அனைத்து பட்டதாரிகளுக்கும் திரு அருண் குமார் பாதுரி தமது பாராட்டுக்களைத் தெரிவித்தார். பயிற்சியை நிறைவு செய்தவர்கள், அவர்களது எதிர்காலப் பணியில் வெற்றி பெற வாழ்த்து தெரிவித்த அவர், கடின உழைப்புதான் ஒவ்வொருவரையும் உயர்ந்த நிலைக்கு கொண்டு செல்லும் என்றும் தெரிவித்தார். ஆராய்ச்சிப் பணிகளில் மட்டும் கவனம் செலுத்துவதை விட, ஆராய்ச்சி வடிவமைப்பு மற்றும் மேம்பாட்டுப் பணிகளிலும் பயிற்சி அளிக்கப்பட வேண்டியது அவசியம் என்றும் அவர் குறிப்பிட்டார்.


    சிறப்பு விருந்தினராகப் பங்கேற்ற மும்பை அணு சக்தி ஒழுங்குமுறை வாரியத்தின் முன்னாள் தலைவர் திரு.எஸ்.ஏ.பரத்வாஜ் பயிற்சியில் சிறந்து விளங்கியவர்களுக்கு, பதக்கம் மற்றும் சான்றிதழுடன் கூடிய ஹோமி பாபா பரிசையும் வழங்கினார். மேலும் 2018-19 ஆம் கல்வியாண்டில் இந்தப் பயிற்சிப் பள்ளியின் சிறப்பு அம்சங்கள் குறித்த மலரையும் அவர் வெளியிட்டார்.


    நிகழ்ச்சியில் பேசிய திரு.பரத்வாஜ், அணு சக்தித் தொழில்நுட்பம் சிக்கலானது என்றாலும், பசுமை இல்ல வாயு வெளியேற்றத்தை கட்டுப்படுத்தவும், குறைந்த அளவிலான கழிவுகள் வெளியேற்றத்திற்கும் இது அவசியம் என்றார். எனவே, ஆண்டு முழுவதும் 24 மணி நேரமும் தடையற்ற மின்சாரம் கிடைப்பதற்கு அணு சக்திதான் சிறந்த வாய்ப்பு என்றும் அவர் குறிப்பிட்டார். அணு சக்தியால் ஏற்படும் கதிர்வீச்சுகள் குறித்து அச்சமடையத் தேவையில்லை என்றும் அவர் தெரிவித்தார்.


    பொறியியல் மற்றும் அறிவியல் பட்டதாரிகளுக்கான புத்தாக்க பயிற்சிப் பிரிவின் தலைவர் டாக்டர் என்.மதுரை மீனாட்சி நன்றியுரையுடன் பட்டமளிப்பு விழா நிறைவடைந்தது.


    ******

    
    
    (Release ID: 1580651) Visitor Counter : 120
    
    
      Read this release in: English