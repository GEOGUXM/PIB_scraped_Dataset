      PIB Headquarters

      இந்தியன் ஓவர்சீஸ் வங்கியின் நிர்வாக இயக்குனர் மற்றும் தலைமை செயல் அதிகாரியாக திரு.கர்ணம் சேகர் பொறுப்பேற்பு
      Posted On: 01 JUL 2019 5:55PM by PIB Chennai


    சென்னையை தலைமையிடமாக கொண்டு செயல்படும் இந்தியன் ஓவர்சீஸ் வங்கியின் புதிய நிர்வாக இயக்குனர் மற்றும் தலைமை செயல் அதிகாரியாக நியமிக்கப்பட்ட திரு.கர்ணம் சேகர், இன்று (01.07.2019) பொறுப்பேற்றுக் கொண்டார். இதற்கு முன்பு இவர் கடந்த ஏப்ரல் மாதம் முதல் இந்த வங்கியின் சிறப்புப் பணி அலுவலர் மற்றும் முழு நேர இயக்குனராக பணியாற்றி வந்தார். பொதுத்துறை வங்கியான தேனா வங்கியின் நிர்வாக இயக்குனர் மற்றும் தலைமை செயல் அதிகாரியாகவும் பணியாற்றியுள்ள திரு. சேகர், பாரத ஸ்டேட் வங்கியின் துணை மேலாண்மை இயக்குனர் மற்றும் தலைமை கடன் அலுவலராகவும் பணிபுரிந்துள்ளார்.


    1983 ஆம் ஆண்டு பாரத ஸ்டேட் வங்கியில் தகுதிகாண் அலுவலராக , வங்கிப் பணியில் சேர்ந்த திரு.சேகர், நாட்டின் வடகிழக்குப் பகுதி உட்பட பல்வேறு மாநிலங்களில் உள்ள பாரத ஸ்டேட் வங்கிகளில் பணியாற்றியுள்ளார். மும்பையில் தொழில் நிறுவனங்களுக்கான கிளையின் (வர்த்தக அளவில் நாட்டின் மிகப் பெரிய வங்கிக் கிளை) மேலாளர் பொறுப்பை வகித்திருப்பதுடன், தென்னாப்பிரிக்காவின் ஜோஹன்னஸ்பர்க்கிலும் ஸ்டேட் வங்கி கிளை மேலாளராக பணியாற்றியுள்ளார். துணை மேலாண்மை இயக்குனராக பதவி உயர்வு பெறுவதற்கு முன்பு, பாரத ஸ்டேட் வங்கியின் லக்னோ வட்ட தலைமை பொது மேலாளராகவும் இவர் பணியாற்றி உள்ளார்.


    ***********

    
    
    (Release ID: 1576526) Visitor Counter : 41
    
    
      Read this release in: English