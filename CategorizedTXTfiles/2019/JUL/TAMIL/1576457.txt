      PIB Headquarters

      துறைமுகங்களின் வளர்ச்சிக்கான பிசிஎஸ்1எக்ஸ் இணைய நடைமுறையை பயன்படுத்துவோர் எண்ணிக்கை அதிகரிப்பு
      Posted On: 01 JUL 2019 4:03PM by PIB Chennai


    மத்திய அரசின் தொழில் துவங்குவதற்கு உகந்த நடைமுறை திட்டத்தின் கீழ், சென்னை துறைமுகப் பொறுப்புக் கழகம் மற்றும் காமராஜர் துறைமுக நிறுவனம் ஆகியவை, இந்திய துறைமுகங்கள் சங்கம் மற்றும் சரக்கு போக்குவரத்துக்கான மென்பொருள் தயாரிப்பு நிறுவனமான போர்ட்ஆல் ஆகியவற்றுடன் இணைந்து, சென்னை அம்பாசடர் பல்லவா ஓட்டலில் இன்று, PCS 1x என்ற இணையதள சேவை பற்றிய வீதியோர விழிப்புணர்வு நிகழ்ச்சி க்கு ஏற்பாடு செய்திருந்தன.


    சென்னை துறைமுக பொறுப்புக் கழகத் தலைவர் திரு.பி.ரவீந்திரன், இந்த நிகழ்ச்சியின் சிறப்பு விருந்தினராக பங்கேற்று, குத்து விளக்கேற்றி நிகழ்ச்சியை தொடங்கி வைத்தார்.


    நிகழ்ச்சியில் பேசிய திரு.ரவீந்திரன், கப்பல் போக்குவரத்து மற்றும் ஏற்றுமதி-இறக்குமதி வர்த்தகத்தில் ஈடுபட்டுள்ளவர்களின் நலனுக்காக, இந்த விழிப்புணர்வு நிகழ்ச்சி நடத்தப்படுகிறது என்றார்.


    PCS 1x எனப்படும் இந்த சேவை, 2018 டிசம்பரில், நாட்டில் உள்ள 12 பெரிய துறைமுகங்களிலும் ஒரே நேரத்தில் தொடங்கப்பட்டது. தற்போது, சுங்கவரி செலுத்துதல், பிற கட்டணங்களை செலுத்துதல், சரக்கு கப்பல் போக்குவரத்து மற்றும் பொருட்கள் பட்டுவாடா தொடர்பான தகவல்கள் உட்பட சுமார் 14 ஆயிரத்திற்கும் மேற்பட்டோர் இந்த சேவையை பயன்படுத்தி வருவதாக அவர் கூறினார்.


    PCS 1x சேவையை பின்பற்றியதன் காரணமாக, துறைமுகம் சார்ந்த தொழில்களில் முன்னேற்றம் ஏற்பட்டுள்ளது. அத்துடன் நேர மிச்சம் மற்றும் செலவு குறைவு போன்றவற்றோடு, ஆவணப்படுத்துதல் தொடர்பான பணிச்சுமையும் வெகுவாக குறைந்துள்ளது. டிஜிட்டல்மயமாக்கப்பட்ட இந்த சேவை, கடல்சார் வர்த்தகத்திற்கான கட்டணம் செலுத்துதல் மற்றும் மின்னணு முறையிலான பட்டுவாடா நடைமுறைகளையும் மேம்படுத்தி உள்ளது.


    துறைமுகம் சார்ந்த தொழில்களில் ஈடுபட்டுள்ளவர்கள், இந்த நடைமுறை குறித்து ஏதேனும் மாற்றத்தைத் தெரிவிக்க விரும்பினால், அதனை வரவேற்பதாகவும் திரு.ரவீந்திரன் தெரிவித்தார்.


    கடல்சார் வர்த்தகத்திற்கு ஊக்கமளிக்கும் விதமாக, தொடர்புடைய அனைவரும் இந்த நடைமுறையை பின்பற்றி ஒத்துழைப்பு அளிக்குமாறும் அவர் கேட்டுக் கொண்டார்.


    இந்திய துறைமுகங்கள் சங்கத்தின் தலைமை நிர்வாக அதிகாரி திரு.ராஜீவ் பூரி உள்ளிட்டோர் இதில் கலந்து கொண்டனர்.


    ***********

    
    
    (Release ID: 1576457) Visitor Counter : 120