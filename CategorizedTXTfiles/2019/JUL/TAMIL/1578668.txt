      PIB Headquarters

      “ஆரோக்கியமே உண்மையான சொத்து” குடியரசுத் துணைத் தலைவர் திரு எம் வெங்கய்யா நாயுடு பேச்சு
      Posted On: 14 JUL 2019 12:53PM by PIB Chennai


    “ஆரோக்கியமே உண்மையான சொத்து - தங்கம், வெள்ளி சொத்துக்களல்ல” என்ற மகாத்மா காந்தியின் கருத்து, தனிநபர்களுக்கு மட்டுமின்றி, இந்த சமுதாயத்திற்கும், ஒட்டுமொத்த நாட்டிற்கும் பொருந்தும் என குடியரசு துணைத் தலைவர் திரு எம் வெங்கையா நாயுடு தெரிவித்துள்ளார்.


    சென்னையில் எம்ஜிஎம் சூப்பர் ஸ்பெஷாலிட்டி மருத்துவமனையை இன்று (14.07.2019) திறந்துவைத்துப் பேசிய அவர், நாடு சுதந்திரம் அடைந்த பிறகு, சுகாதாரம் தொடர்பான பல்வேறு அம்சங்களில் குறிப்பிடத்தக்க அளவிற்கு முன்னேற்றம் அடைந்துள்ளதை நாம் அனைவரும் அறிவோம் என்றார். நாட்டில் ஆட்சிப் பொறுப்புக்கு வரும் அனைத்து அரசுகளும், சுகாதாரம், மக்கள் நலனில் தொடர்ந்து அக்கறை காட்டி வருவதை சுட்டிக்காட்டிய அவர், இந்தியர்களின் சராசரி வாழ்நாள் 69-ஆக உயர்ந்திருப்பதாகக் கூறினார். பல்வேறு தொற்று நோய்கள் அறவே ஒழிக்கப்பட்டு இருப்பதாகவும் அவர் குறிப்பிட்டார்.


    நவீன மருத்துவ சிகிச்சைகள் மற்றும் மேம்பட்ட சுகாதார வசதிகள் கிடைக்கச் செய்ததன் மூலம், ஆரோக்கியம் மேம்பட்டு வருவதாகவும், குடியரசு துணைத் தலைவர் தெரிவித்தார். சுகாதாரத் துறையில் நாடு இன்னும் பல்வேறு சவால்களை எதிர்கொண்டு வருவதாகக் கூறிய அவர், சுகாதாரத் துறைக்கு போதுமான நிதி ஒதுக்கீடு கிடைக்கப்பெறாத்து, மருத்துவர்-நோயாளிகள் விகிதாச்சாரக் குறைவு, மக்கள் வருமானத்தை மீறி மருத்துவ செலவு செய்ய வேண்டிய நிலை, கிராமப் பகுதிகளில் போதுமான மருத்துவ கட்டமைப்பு வசதி இல்லாதது, சுகாதார காப்பீடு திட்டம் அதிக மக்களை சென்றடையாதது மற்றும் தடுப்பு மருத்துவ குறைபாடு போன்றவையே சவால்களாக உள்ளன என்றார்.


    நகரப்பகுதிகளில் கிடைக்கும் மருத்துவ வசதிகள், கிராமப் பகுதிகளை இன்னும் சென்றடையவில்லை என்றும், இந்த குறைபாட்டைக் களைய தனியார் துறையினர் கிராமப் பகுதிகளிலும், தொலைதூரப் பகுதிகளிலும் மருத்துவ வசதிகளை ஏற்படுத்த வேண்டும் எனவும் வெங்கையா நாயுடு கேட்டுக் கொண்டார்.


    நவீன சுகாதார வசதிகள் கிராமப்பகுதிகளுக்கு சென்றடைய அரசு மேற்கொள்ளும் முயற்சிகளில், தனியார் பங்களிப்பும் அவசியம் என்றார். தகுதியான மருத்துவர்கள் மற்றும் பயிற்சி பெற்ற துணை மருத்துவப் பணியாளர்களின் பற்றாக்குறை கவலையளிக்கத்தக்கது என்றும் அவர் கூறினார். தற்போதைய நிலையில், நாட்டில் ஆறு லட்சம் மருத்துவர்கள் மற்றும் 20 லட்சம் செவிலியர்கள் தேவைப்படுவதாகவும் குடியரசு துணைத்தலைவர் குறிப்பிட்டார்.


    தரமான மருத்துவ சிகிச்சைகள், குறைவான கட்டணத்தில் கிடைக்கச் செய்ய, தனியார் துறையினர் அரசுடன் ஒத்துழைக்க வேண்டும் எனவும் அவர் வலியுறுத்தினார். தொழில்நுட்ப ரீதியாக முன்னேற்றம் அடைந்த தொடக்க மற்றும் இரண்டாம் நிலை சுகாதார சேவை மையங்களை அமைப்பதில் அரசு தனியார் பங்களிப்பு அவசியம் என்றும் அவர் குறிப்பிட்டார்.


    மக்கள் தங்கள் வருவாய்க்கு மீறி மருத்துவ சிகிச்சைகளுக்கு செலவு செய்ய வேண்டியிருப்பதால், கடன் சுமைக்கு ஆளாவதையும் அவர் சுட்டிக்காட்டினார்.


    புற்றுநோய், நீரிழிவு மற்றும் மாரடைப்பு போன்ற தொற்றா நோய்களுக்காக மக்கள் அதிக அளவு செலவு செய்ய வேண்டியிருப்பதாக குடியரசு துணைத்தலைவர் குறிப்பிட்டார். ஒவ்வொருவருக்கும் உலகத்தரத்திலான சிகிச்சை வசதிகள் கிடைக்கச் செய்வதன் மூலமே, நீடித்த வளர்ச்சிக்கான இலக்குகளை எட்ட முடியும் என்றும் தெரிவித்தார்.


    நாட்டிலுள்ள ஏழை மற்றும் பரமஏழைகளான பத்து கோடி குடும்பங்களுக்கு தரமான சிகிச்சைகள் கிடைக்கும் வகையில், மத்திய அரசு ஆயுஷ்மான் பாரத் திட்டத்தின் மூலம் சுகாதார காப்பீட்டு வசதி


    செய்து தருவதையும் அவர் சுட்டிக்காட்டினார்.


    கடந்த 50 ஆண்டுகளுக்கு முன்பு இருந்த்தைவிட தற்போது, பச்சிளங்குழந்தைகள் மற்றும் பிரசவ கால இறப்பு விகிதங்கள் வெகுவாக குறைந்துள்ளது என்றும் அவர் தெரிவித்தார். ஹெச்ஐவி மற்றும் காசநோய் போன்ற தொற்று நோய்கள் பரவாமல் தடுப்பதிலும் முன்னேற்றம் ஏற்பட்டுள்ளதாக அவர் கூறினார்.


    தொற்றா நோயால் பாதிக்கப்படுவோர் எண்ணிக்கை அதிகரித்து வருவதைத் தடுக்க, உரிய நடவடிக்கை தேவை என்றும் அவர் வலியுறுத்தினார். உலக சுகாதார அமைப்பின் 2017 ஆம் ஆண்டுக்கான புள்ளி விவரங்களின்படி, இந்தியாவில் ஏற்படும் மரணங்களில் 61 சதவீதம், மாரடைப்பு, புற்றுநோய் மற்றும் நீரிழிவு நோய் போன்ற தொற்றா நோய்களால்தான், ஏற்படுவதாக தெரிவிக்கப்பட்டிருப்பதையும் குடியரசு துணைத்தலைவர் சுட்டிக்காட்டினார்.


    உலக மக்கள் தொகையில் 6 சதவீத அளவிற்கு உள்ள இந்திய மக்களுக்கு சுகாதார சேவைகளை அளிப்பது சவாலாக உள்ளது என்று குறிப்பிட்ட அவர், இதனை சமாளிக்க மருத்துவ கல்லூரிகள், மருத்துவமனைகள் மற்றும் சுகாதாரக் கட்டமைப்புகளை அதிகளவில் ஏற்படுத்த வேண்டியது அவசியம் எனவும் அவர் தெரிவித்தார்.


    “ஆரோக்கியமான மாநிலங்கள் – முன்னேறும் இந்தியா” என்ற தலைப்பில் நித்தி ஆயோக் வெளியிட்டுள்ள 2009 ஆம் ஆண்டுக்கான சுகாதார குறியீடுகளின்படி, தென்மாநிலங்கள் அனைத்தும் குறிப்பிடத்தக்க அளவிற்கு முன்னேற்றம் அடைந்திருப்பது மகிழ்ச்சி அளிப்பதாகவும் அவர் தெரிவித்தார்.


    நோயை கண்டறிதல் மற்றும் மேம்பட்ட சிகிச்சைகளை அளிப்பதில் மக்களிடம் நம்பகத்தன்மையை ஏற்படுத்தும் அளவிற்கு, மருத்துவமனைகள், நவீன தொழில்நுட்பங்களில் அதிக முதலீடு செய்ய வேண்டும் என்றும் அவர் கேட்டுக்கொண்டார்.


    தரமான மருத்துவர்கள் மற்றும் குறைவான செலவு காரணமாக, மருத்துவ சுற்றுலாவில், வளர்ந்த நாடுகளைவிட, இந்தியா வெற்றிகரமான நாடாகத் திகழ்கிறது என்றும் அவர் தெரிவித்தார்.


    அதிக அளவிலான வெளிநாட்டவர் சென்னைக்கு மருத்துவ சுற்றுலாவாக வருவது, இந்தியா இத்துறையில் வேகமாக முன்னேறி வருவதையே எடுத்துக்காட்டுவதாகவும் திரு வெங்கையா நாயுடு தெரிவித்தார். கென்யா, நைஜீரியா, தான்சானியா, ஈராக், ஆப்கானிஸ்தான், ஓமன், ஏமன், உஸ்பெகிஸ்தான், பங்களாதேஷ் மற்றும் மாலத்தீவு போன்ற நாடுகளைச் சேர்ந்த நோயாளிகள், அறுவை சிகிச்சைகள் மற்றும் பிற வகையான சிகிச்சைக்காக, சென்னை மற்றும் இந்தியாவின் பிற நகரங்களில் உள்ள சூப்பர் ஸ்பெஷாலிட்டி மருத்துவமனைகளுக்கு வருவதாகவும் அவர் தெரிவித்தார்.


    *********

    
    
    (Release ID: 1578668) Visitor Counter : 157
    
    
      Read this release in: English