      PIB Headquarters

      ஒப்பந்த மருத்துவப் பணியாளர்களுக்கு ரூ.16 லட்சம் நிலுவைத் தொகை
      Posted On: 09 JUL 2019 3:39PM by PIB Chennai


    ராணிப்பேட்டை பெல் தொழிற்சாலையில் ஒப்பந்த அடிப்படையில் பணியாற்றும் தொழிலாளர்களுக்கு ஊதிய நிலுவைத் தொகையாக ரூ.16 லட்சம் பட்டுவாடா செய்யப்பட்டது.


    ராணிப்பேட்டை பெல் தொழிற்சாலையால் நடத்தப்படும் மருத்துவமனையில் செவிலியர், மருந்தாளுனர், லேப் டெக்னீஷியன் மற்றும் மருத்துவ உதவியாளர் போன்ற துணை மருத்துவ பணிகளில் 25 பேர் ஒப்பந்த அடிப்படையில் பணியாற்றி வருகின்றனர். இந்த மருத்துவமனையில் மத்திய அரசின் தொழிலாளர் அமலாக்க அலுவலர் (மத்திய) திரு. சங்கர ராவ் நல்லா 22.02.2019 அன்று நடத்திய ஆய்வின்போது, பெல் நிர்வாகத்தால் நிர்ணயிக்கப்பட்ட ஊதியம் ஒப்பந்த தொழிலாளர்களுக்கு வழங்கப்படவில்லை என்பது தெரியவந்தது. பெல் நிர்வாகத்தால் நிர்ணயிக்கப்பட்ட தொகைக்கும், இந்தப் பணியாளர்களை பணியில் அமர்த்திய திருவாளர்கள் த்ரட்டர் மெமோரியல் மருத்துவமனை வழங்கிய ஊதியத்திற்கும் பெரும் வித்தியாசம் இருந்ததும் கண்டறியப்பட்டது.


    இதையடுத்து, தொழிலாளர் அமலாக்க அதிகாரி மேற்கொண்ட சட்ட நடவடிக்கை காரணமாக ஒப்பந்த தொழிலாளர்களுக்கு வழங்கப்பட வேண்டிய நிலுவைத் தொகை கணக்கிடப்பட்டு அதனை வழங்க சம்பந்தப்பட்ட நிறுவனம் ஒப்புக்கொண்டது. இதையடுத்து, சென்னை (மத்திய) துணை தலைமை தொழிலாளர் ஆணையர் திரு. வி. முத்துமாணிக்கம் 05.07.2019 அன்று ராணிப் பேட்டை பெல் நிறுவனத்திற்கு நேரில் சென்று, சம்பந்தப்பட்ட 25 ஒப்பந்த தொழிலாளர்களுக்கும் வழங்கப்படவேண்டிய ஊதிய நிலுவைத் தொகையான ரூ.15,77,187/-க்கான வங்கி வரைவோலையை வழங்கினார். 11 ஆண் மற்றும் 14 பெண் துணை மருத்துவ பணியாளர்கள் இதன் மூலம் பலன் அடைந்ததாக துணை தலைமை தொழிலாளர் ஆணையர் திரு. வி. முத்துமாணிக்கம் தெரிவித்துள்ளார்.


    ----

    
    
    (Release ID: 1577929) Visitor Counter : 57
    
    
      Read this release in: English