      गृह मंत्रालय

      देशभरातल्या दहशतवादी कारवाया, घटनांमध्ये लक्षणीय घट
      Posted On: 23 JUL 2019 7:13PM by PIB Mumbai


    नवी दिल्ली , 23 जुलै 201 9


    दि.1 एप्रिल , 2009 ते 30 जून 2019 या दशकामध्ये देशभरामध्ये होत असलेल्या दहशतवादी कारवाया , हल्ले यांच्यामध्ये या आधीच्या दशकाच्या तुलनेत लक्षणीय घट झाली आहे. सरकारनं दहशतवादी कारवाया , हल्ले यांच्याबाबतीत ‘ झिरो टॉलरन्स ’ म्हणजेच ‘ शून्य सहिष्णुता ’ धोरण स्वीकारल्यामुळे अशा हिंसक घटना कमी झाल्या आहेत.


    दहशतवादी कारवायांच्या विरोधात सुरक्षा दलाकडूनही अतिशय प्रभावी आणि परिणामकारक कारवाई तातडीनं केली जात आहे. दहशतवादी कारवायांना सुरक्षा रक्षकांकडून चोख प्रत्युत्तर दिलं जात आहे. त्याचाही परिणाम होवून गेल्या दशकाच्या तुलनेत हल्ल्यांमध्ये कमालीची घट दिसून येत आहे. गेल्या दशकामध्ये त्यापूर्वीच्या दशकाच्या तुलनेत सीमाप्रदेश वगळता उर्वरित देशांमध्ये होणा-या दहशतवादी कारवाया 70 टक्के कमी झाल्या आहेत. हल्ल्यांची आकडेवारी पाहिली तर 71 वरून ती 21 वर आली आहे. तर जम्मू आणि काश्मीरमधल्या दहशतवादी घटनांमध्ये 86 टक्के घट झाली आहे. गेल्या दशकात 23,290 हल्ले झाले होते. तर या दशकामध्ये 3,187 दहशतवादी घटना झाल्या आहेत.


    2018 च्या पहिल्या सहा महिन्यात हल्ल्यांमध्ये 28 टक्के घट झाली आहे. जम्मू आणि काश्मीरमध्ये सुरक्षा दलानं केलेल्या कडक कारवाईमुळे दहशतवादी कारवायांना आळा बसत आहे.


    सरकारनं दहशतवादाच्या विरोधात ‘ झिरो टॉलरन्स ’ धोरणाची अंमलबजावणी सुरू केली आहे. त्याचबरोबर गुप्तचर संस्था आणि सुरक्षा दल यांच्या कार्यात केंद्र आणि राज्य स्तरावर सुसुत्रता आणण्यात आली आहे. त्यामुळं दहशतवाद्यांच्या हालचालींचा बारीक तपशील तातडीनं मिळत आहे आणि त्यांच्यावर लगेच कारवाई करणे शक्य होत आहे.


    मल्टी एजन्सी सेंटर ( मॅक) ला अधिक बळकटी दिली आहे आणि सप्ताहातले चोवीस तास गुप्तचर संस्थांकडून येणा-या माहितीवर लक्ष ठेवले जात आहे. यामध्ये केंद्र आणि राज्य सरकारच्या गुप्तचर संस्थाचाही सहभाग आहे.


    राष्ट्रीय तपास संस्थेला (एनआयए) दहशतवादाशी संबंधित प्रकरणांचा तपास करण्यासाठी अधिक मजबूत केलं आहे. दहशतवादाच्या प्रकरणांसाठी राज्यांकडून विशेष कार्य दल नियुक्त करण्यात येत आहेत. तसेच गुप्तचर संस्थांकडून येणारी माहिती तातडीनं संबंधित संस्थांना , कार्यालयांना पाठवून दहशतवादी कारवायांचा बीमोड केला जात आहे. या सर्वांचा एकत्रित परिणाम आता दिसून येत असून या दशकामध्ये दहशतवादी कारवाया तुलनेनं लक्षणीय कमी झाल्या आहेत.


    अशी माहिती गृह मंत्रालयाचे राज्यमंत्री जी. किशन रेड्डी यांनी आज लोकसभेत एक प्रश्नाच्या लेखी उत्तरामध्ये दिली.


    M.Chopade/S.Bedekar/P.Malandkar


    

    
    (Release ID: 1580029) Visitor Counter : 16
    
    
      Read this release in: English