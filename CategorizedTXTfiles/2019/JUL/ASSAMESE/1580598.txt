      দক্ষতা উন্নয়ন আৰু উদ্যোগশীলতা মন্ত্ৰালয়

      দক্ষতা বিকাশ আৰু উদ্যমিতা বিভাগৰ কেন্দ্ৰীয় মন্ত্ৰীৰ গুৱাহাটীৰ উত্তৰ পূব দক্ষতা কেন্দ্ৰ পৰিদৰ্শন
      Posted On: 28 JUL 2019 5:50PM by PIB Guwahati


    ভাৰত চৰকাৰৰ দক্ষতা উন্নয়ন আৰু উদ্যমিতা বিভাগৰ কেন্দ্ৰীয় মন্ত্ৰী ডঃ মহেন্দ্ৰ নাথ পাণ্ডেয়ে আজি গুৱাহাটীত উত্তৰ পূব দক্ষতা কেন্দ্ৰ পৰিদৰ্শন কৰে৷ মন্ত্ৰীগৰাকীয়ে ভাষণ প্ৰসংগত কেন্দ্ৰীয় চৰকাৰে উত্তৰ পূৰ্বাঞ্চলৰ দক্ষতা উন্নয়ন ক্ষেত্ৰত প্ৰদান কৰা পূৰ্ণ সমৰ্থনৰ বিষয়ে উল্লেখ কৰে৷ তেওঁ কয়, ‘‘ৰাজ্য আৰু কেন্দ্ৰ চৰকাৰে সামৰ্থ নিৰ্মাণৰ বাবে সহযোগিতাৰে কাম কৰিব আৰু কৰ্ম সংস্থাপনৰ বাবে গুণগতমানৰ দক্ষতা প্ৰশিক্ষণ প্ৰদান কৰিব৷’’ অসম চৰকাৰে অঞ্চলটোত দক্ষতা বিকাশৰ বাবে গ্ৰহণ কৰা পদক্ষেপক মন্ত্ৰীগৰাকীয়ে প্ৰশংসা কৰে৷ দক্ষতা বিকাশ আৰু উদ্যমিতা মন্ত্ৰালয়ে গ্ৰহণ কৰা বিভিন্ন পদক্ষেপৰ গুৰুত্ব সন্দৰ্ভত মন্তব্য প্ৰকাশ কৰি মন্ত্ৰীগৰাকীয়ে অসম চৰকাৰৰ উত্তৰ পূব দক্ষতা কেন্দ্ৰ (এনইএছচি)ৰ সৈতে ছিংগাপুৰৰ আইটিই এডুকেচন ছাৰ্ভিচেছ (আইটিইইএছ)ৰ সহযোগিতামূলক কাৰ্যত সন্তোষ প্ৰকাশ কৰে৷


    আজিৰ কাৰ্যসূচীটোত উপস্থিত আছিল অসম চৰকাৰৰ দক্ষতা, নিয়োজন আৰু উদ্যমিতা উন্নয়ন বিভাগৰ মন্ত্ৰী শ্ৰী চন্দ্ৰমোহন পাটোৱাৰী, ভাৰত চৰকাৰৰ এমএছডিইৰ জ্যেষ্ঠ পৰামৰ্শদাতা শ্ৰীমতী সুনীতা সাংঘী, অসম দক্ষতা উন্নয়ন অভিযানৰ পৰিচালন সঞ্চালক শ্ৰী আনন্দ প্ৰকাশ তিৱাৰী৷


    উল্লেখ্য, মন্ত্ৰী ডঃ পাণ্ডেয়ে ২৭ জুলাই ২০১৯ তাৰিখৰ পৰা গুৱাহাটীলৈ দুদিনীয়া ভ্ৰমণৰ উদ্দেশ্যে আহিছে৷ ভ্ৰমণৰ সময়চোৱাত কালি তেওঁ উত্তৰ পূৰ্বাঞ্চলৰ দক্ষতা উন্নয়ন বিভাগৰ মন্ত্ৰীসমূহৰ সৈতে এক পুনৰীক্ষণ বৈঠকত অঞ্চলটোৰ দক্ষতা উন্নয়ন বিষয়ক বিভিন্ন দিশ সম্পৰ্কে আলোচনা কৰে৷

    
    
    (Release ID: 1580598) Visitor Counter : 4
    
    
      Read this release in: English