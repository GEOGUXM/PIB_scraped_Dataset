      জল শক্তি মন্ত্ৰালয়

      
      কেন্দ্ৰীয় জলসম্পদ মন্ত্ৰী শ্ৰী গজেন্দ্ৰ সিং শ্বেখাৱটে নিৰীক্ষণ কৰিলে ৰাজ্যৰ বান পৰিস্থিতি
      ৰাজ্যত বান সাহায্যৰ বাবে কেন্দ্ৰই মোকলাই দিলে ২৫১.৫৫ কোটি টকা
      Posted On: 16 JUL 2019 6:38PM by PIB Guwahati


    জল শক্তি দপ্তৰৰ কেন্দ্ৰীয় মন্ত্ৰী গজেন্দ্ৰ সিং শ্বেখাৱটে আজি অসমলৈ আহি ৰাজ্যৰ বান পৰিস্থিতিৰ বুজ লয় আৰু বিভিন্ন স্থানৰ বান পৰিস্থিতি স্বচক্ষে পৰিদৰ্শন কৰে। ৰাজ্যৰ মুখ্যমন্ত্ৰীৰ অনুৰোধ আৰু প্ৰধানমন্ত্ৰী শ্ৰী নৰেন্দ্ৰ মোদীৰ নিৰ্দেশ ক্ৰমে মন্ত্ৰী শ্বেখাৱটে আজি ৰাজ্যৰ বান পৰিস্থিতিৰ বুজ লয়।


    কেন্দ্ৰীয় মন্ত্ৰীগৰাকীয়ে আজি ৰাজ্যৰ মুখ্যমন্ত্ৰী শ্ৰী সৰ্বানন্দ সোণোৱাল, জলসম্পদ মন্ত্ৰী কেশৱ মহন্ত, ৰাজহ আৰু দুৰ্যোগ ব্যৱস্থাপনা দপ্তৰৰ মন্ত্ৰী ভৱেশ কলিতা, ৰাজ্য চৰকাৰৰ মুখ্য সচিব আলোক কুমাৰ আৰু অন্যান্য বিভাগীয় বিষয়াসকলৰ পৰা এই প্ৰলয়ংকৰী বানৰ বুজ লয়। আজি গুৱাহাটীৰ লোকপ্ৰিয় গোপীনাথ বৰদলৈ আন্তঃৰাষ্ট্ৰীয় বিমানবন্দৰস্থিত ভাৰতীয় বিমান বন্দৰ প্ৰাধিকৰণৰ আঞ্চলিক কাৰ্যবাহী সঞ্চালকৰ কাৰ্যালয়ত এই পুনৰীক্ষণ বৈঠক অনুষ্ঠিত হয়।


    এই বৈঠকতে মুখ্যমন্ত্ৰী সোণোৱালে নীতি আয়োগৰ উপাধ্যক্ষৰ নেতৃত্বত উচ্চ পৰ্যায়ৰ কমিটিৰ দ্বাৰা উত্তৰ-পূৱ জল ব্যৱস্থাপনা প্ৰাধিকৰণ গঠনৰ বাবে শীঘ্ৰে যাৱতীয় পদক্ষেপ গ্ৰহণ কৰিবৰ বাবে কেন্দ্ৰীয় মন্ত্ৰীগৰাকীক অনুৰোধ জনায়। তেওঁ লগতে এছডিআৰএফৰ অধীনৰ প্ৰাকৃতিক দুৰ্যোগৰ তালিকাত নদী খহনীয়াকো অন্তৰ্ভুক্ত কৰাৰ বাবে অনুৰোধ কৰে। ৰাজ্য চৰকাৰে এই অনিষ্ট সম্বন্ধে এক অন্তৱৰ্তীকালীন স্মাৰক পত্ৰ শীঘ্ৰেই কেন্দ্ৰ চৰকাৰক দাখিল কৰিব। ইফালে কেন্দ্ৰীয় মন্ত্ৰীগৰাকীয়ে নিশ্চিতি দি কয় যে এই সমগ্ৰ প্ৰতিবেদনৰ সঠিক মূল্যায়ন কৰিবৰ বাবে এটা কেন্দ্ৰ চৰকাৰৰ দলে শীঘ্ৰেই ৰাজ্য ভ্ৰমণ কৰিব।


    শ্ৰী সোণোৱালে কয় ” আমি নিয়ম আৰু বিধি অনুসৰি বানাক্ৰান্ত লোকসকলৰৰ বাবে পৰ্যাপ্ত পৰিমাণৰ পদক্ষেপ লম।মই এই পৰিস্থিতিসমূহ ধাৰাবাহিকভাৱে পৰ্যবেক্ষন কৰিছো আৰু সকলো মন্ত্ৰী, সাংসদ আৰু বিধায়কসকলক অনুৰোধ কৰিছো এই ভয়াবহ পৰিস্থিতি ওচৰৰ পৰা নিৰীক্ষন কৰি আহিবলৈ আৰু বানাক্ৰান্ত লোকসমূহৰ ওচৰত নিজেই উপস্থিত হৈ প্ৰতিনিধিত্ব কৰিবলৈ। তদুপৰি তেওঁ জনায় যে তেওঁ প্ৰতিখন জিলাৰ উপায়ুক্তক পৰ্যাপ্ত সহকাৰে বানাক্ৰান্ত লোকসকলৰ কাৰণে যাৱতীয় সাহাৰ্য যেনে খোৱা পানী, শিশুসকলৰ খাদ্য আৰু প্ৰয়োজনীয় ঔষধ পাতি আদিৰ যোগাৰ কৰিবলৈ।চৰকাৰৰ তৰফৰ পৰা অতি সোনকালে ৭৫.৯৫ কোটি টকা বান সাহাৰ্যৰ বাবে আৱণ্টন দিয়া হ’ব।


    অসম চৰকাৰৰী বিষয়াসকলে অসমৰ বানপানীৰ সমস্যাক কেন্দ্ৰ কৰি এখন প্ৰেজেন্টেচন্ তৈয়াৰ কৰে। অসম চৰকাৰে বানপানীৰ সমস্যাক কেন্দ্ৰ কৰি বহুতো তথ্য যোগান ধৰে।
    আজিৰ পৰ্যন্ত অসমৰ মুঠ ৩২ খন জিলাৰ ১২৪ টা ৰাজহ চক্ৰৰ অন্তৰ্গত ৪,৬২০ খন গাৱঁৰ লোক বানপানীত আক্ৰান্ত হয়। এতিয়ালৈ বিভিন্ন জিলাৰ পৰা মুঠ ১৭ জন লোক বানপানীত আৰু ২জন ভূমিস্খলনত মৃত্যু হোৱাৰ তথ্য পোহৰলৈ আহে।


    সম্প্ৰতি, ৰাজ্যত ২২৬ টা সাহায্য শিবিৰ সক্ৰিয় হৈ আছে, য’ত ১,০১,০৮৫ গৰাকী বন্যাৰ্তক আশ্ৰয় প্ৰদান কৰা হৈছে। আনহাতে সম্প্ৰতি ৰাজ্যত আছে ৫৬২ টা সাহায্য বিতৰন শিবিৰ। বিভিন্ন উদ্ধাৰ অভিযানত সম্প্ৰতি নিয়োজিত হৈ আছে এনডিআৰএফ আৰু এছডিআৰএফৰ দল। ৰাজ্যৰ ১৬ টা স্থানত উদ্ধাৰকাৰী নাওঁসহ এনডিআৰএফৰ দল মোতায়েন কৰাৰ লগতে ৪০ টা স্থানত মোতায়েন কৰা হৈছে এছডিআৰএফৰ দল।

    
    
    (Release ID: 1579040) Visitor Counter : 1
    
    
      Read this release in: English