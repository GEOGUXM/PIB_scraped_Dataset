      সামাজিক ন্যায় আৰু সবলীকৰণ মন্ত্ৰালয়

      সামাজিক ন্যায় আৰু সৱলীকৰণৰ কেন্দ্ৰীয় ৰাজ্যিক মন্ত্ৰী শ্ৰী
      ৰামদাস আথৱালেৰ আজি অসমৰ সামাজিক উন্নয়নমূলক আঁচনিসমূহৰ পুনৰীক্ষণ
      Posted On: 06 JUL 2019 5:59PM by PIB Guwahati


    ভাৰত চৰকাৰৰ সামাজিক ন্যায় আৰু সৱলীকৰণ মন্ত্ৰালয়ৰ কেন্দ্ৰীয় ৰাজ্যিক মন্ত্ৰী শ্ৰী ৰামদাস আথৱালেয়ে আজি গুৱাহাটীত সামাজিক উন্নয়নমূলক আঁচনিসমূহৰ প্ৰণয়নৰ পুনৰীক্ষণ কৰে আৰু এই সংক্ৰান্তত অসম চৰকাৰৰ জ্যেষ্ঠ বিষয়াসকলৰ সৈতে আলোচনাত মিলিত হয়৷


    মন্ত্ৰী গৰাকীয়ে কয় যে প্ৰধানমন্ত্ৰীয়ে প্ৰদান কৰা নিৰ্দেশনা অনুসৰি উত্তৰ পূৰ্বাঞ্চলত মন্ত্ৰালয়সমূহৰ বিভিন্ন কামৰ সঠিক ৰূপায়ন হৈছে নে নাই সেয়া পৰিদৰ্শনৰ বাবে তেওঁ অসম ভ্ৰমণলৈ আহিছে৷


    মন্ত্ৰীগৰাকীয়ে সামাজিক উন্নয়ন তথা অন্যান্য বিভাগসমূহৰ বিষয়াসকলৰ সৈতে চৰকাৰে প্ৰণয়ন কৰা বিভিন্ন কল্যাণমূলক আঁচনিসমূহৰ দ্বাৰা ৰাজ্যৰ গ্ৰামাঞ্চল, অনুসূচীত জাতি, অনুসূচীত জনজাতি তথা দিব্যাংগসকল উপকৃত হৈছে নে নাই সেই বিষয়ে আলোচনাত মিলিত হয়৷


    সংবাদ মাধ্যমৰ সন্মুখত এই বিষয়ে সবিস্তাৰে বৰ্ণনা কৰি মন্ত্ৰীগৰাকীয়ে কয় যে তেওঁৰ মন্ত্ৰালয়ে দিব্যাংগসকলে যাতে উপযুক্ত সুবিধাৰ দ্বাৰা সমাজত অন্য ব্যক্তিসকলৰ সৈতে সমতা স্থাপন কৰিব পাৰে তাৰ বাবে প্ৰয়াস কৰি আছে৷ ইয়াৰ দ্বাৰা তেওঁলোকৰ অধিকাৰ সুৰক্ষিত হ’ব আৰু সমাজলৈ তেওঁলোকে নিজৰ সম্পূৰ্ণ সহযোগিতা প্ৰদান কৰিব পাৰিব৷ তেওঁলোকৰ বাবে প্ৰণয়ন কৰা আঁচনিসমূহৰ ভিতৰত সহায়-সহিযোগিতা প্ৰদান তথা পেঞ্চন প্ৰদান আদিয়েই প্ৰধান বুলি মন্ত্ৰীগৰাকীয়ে মন্তব্য কৰে৷ তেওঁ সংবাদ মাধ্যমৰ আগত প্ৰকাশ কৰে যে ২০১১ জনৰ লোকপিয়ল অনুসৰি অসমত ৪,০৮,০০০ গৰাকী দিব্যাংগ আছে আৰু সমগ্ৰ দেশত এওঁলোকৰ সংখ্যা হ’ল ২.৬৮ কোটি গৰাকী৷ তেওঁ কয় যে অসমৰ ১,৩৯,০০ গৰাকী দিব্যাংগই প্ৰতিমাহে ১,০০০ টকাকৈ পেঞ্চন লাভ কৰিছে৷ মন্ত্ৰীগৰাকীয়ে প্ৰকাশ কৰা মতে তেওঁৰ মন্ত্ৰালয় দিব্যাংগসকলৰ কল্যাণৰ বাবে প্ৰতিশ্ৰুতিবদ্ধ আৰু কেন্দ্ৰীয় চৰকাৰ, ৰাজ্য চৰকাৰে দিব্যাংগসকলৰ বাবে সংৰক্ষণৰ ব্যৱস্থাও বৃদ্ধি কৰিছে৷


    তেওঁ কয় যে চৰকাৰৰ সুগম্য ভাৰত অভিযানে দেশৰ দিব্যাংগসকলক বাৰুকৈয়ে উপকৃত কৰিছে৷ সংবাদ মাধ্যমৰ সন্মুখত এইদৰে প্ৰকাশ কৰি তেওঁ কয় যে যোৱা পাঁচ বছৰত সমগ্ৰ দেশতে দিব্যাংগসকলক ১৩.৫ লাখখন চাইকেল বিতৰণ কৰা হৈছে৷ প্ৰায় ৯০০ কোটি টকা ব্যয় কৰি বিভিন্ন শিবিৰ স্থাপন কৰি দিব্যাংগসকলক সাহায্য প্ৰদান কৰা হৈছে৷


    প্ৰধানমন্ত্ৰী উজ্বলা যোজনা (পিএমইউৱাই)ৰ সাফল্যৰ বিষয়ে সংবাদ মাধ্যমক অৱগত কৰি মন্ত্ৰীগৰাকীয়ে কয় যে ২০১৭-১৮ বৰ্ষত ১০.৬৫ লাখ চিলিণ্ডাৰ বিতৰণ কৰাৰ বিপৰীতে ২০১৮-১৯ বৰ্ষত ১.২১ কোটি টকা ব্যয়েৰে ১০.৮৮ লাখ চিলিণ্ডাৰ বিতৰণ কৰিছে৷ জন ধন যোজনাৰ জৰিয়তে অসমত ১,৪৮,৭১,০০০ একাউণ্ট মুকলি কৰা হৈছে৷ অসমত প্ৰধানমন্ত্ৰী আৱাস যোজনাৰ প্ৰণয়নত সন্তুষ্টি প্ৰকাশ কৰি মন্ত্ৰীগৰাকীয়ে কয় যে বৰ্তমানলৈ ৫ লাখ হিতাধিকাৰীয়ে ঘৰ লাভ কৰাৰ বিপৰীতে ২০২২ চনৰ ভিতৰত ইয়াৰ সংখ্যা ৮.৫ লাখলৈ বৃদ্ধি কৰাৰ লক্ষ্য নিৰ্ধাৰণ কৰা হৈছে৷ প্ৰধানমন্ত্ৰী মুদ্ৰা যোজনা (পিএমএমৱাই)ৰ অধীনত ক্ষুদ্ৰ ব্যৱসায় তথা ষ্টাৰ্ট-আপত এই পৰ্যন্ত ৪১৮৭ কোটি টকাৰ ঋণ প্ৰদান কৰা হৈছে৷


    মন্ত্ৰীগৰাকীয়ে কয় যে প্ৰত্যেক চৰকাৰেই গ্ৰামাঞ্চল, অনুসূচীত জাতি, অনুসূচীত জনজাতি তথা দিব্যাংগসকলৰ উন্নতিৰ বাবে নিৰলস প্ৰয়াস কৰা উচিত আৰু প্ৰত্যেক ৰাজ্যই দিব্যাংগসকলৰ বাবে উদ্ভৱনীমূলক চিন্তা কৰা উচিত৷ তেওঁ অনুসূচীত জাতি, অনুসূচীত জনজাতি, দিব্যাংগসকল তথা বৃদ্ধ লোকসকলৰ কল্যাণৰ বাবে অসম চৰকাৰে গ্ৰহণ কৰা বিভিন্ন পদক্ষেপৰ প্ৰশংসা কৰে৷


    ******


    GD/MANN

    
    
    (Release ID: 1577654) Visitor Counter : 11
    
    
      Read this release in: English