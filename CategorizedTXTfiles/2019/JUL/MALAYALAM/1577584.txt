      PIB Headquarters

      ചന്ദ്രയാന്‍ 2 ദൗത്യം വെല്ലുവിളിയേറിയത്, വിജയത്തെക്കുറിച്ച് ശുഭപ്രതീക്ഷ- ഐ.എസ്.ആര്‍.ഒ ചെയര്‍മാന്‍
      Posted On: 05 JUL 2019 7:26PM by PIB Thiruvananthpuram


    ചന്ദ്രയാന്‍ 2 ദൗത്യത്തിന്റെ വിജയത്തെക്കുറിച്ച് തികഞ്ഞ ശുഭപ്രതീക്ഷയാണുള്ളതെന്ന് ഐ.എസ്.ആര്‍.ഒ ചെയര്‍മാനും ബഹിരാകാശ വകുപ്പ് സെക്രട്ടറിയുമായ ഡോ. കെ ശിവന്‍ പറഞ്ഞു. ചന്ദ്രനില്‍ ഇന്ത്യ ഇറങ്ങാനുദ്ദേശിക്കുന്ന സ്ഥലം ദക്ഷിണധ്രുവത്തോടു ചേര്‍ന്നതാണ്. സൂര്യപ്രകാശമില്ലാത്ത ഇവിടെ ഇറങ്ങുക എന്നത് വെല്ലുവിളിയാണ്. മുന്‍പു മറ്റൊരു രാഷ്ട്രവും അവിടെ കാലു കുത്തിയിട്ടില്ല. അതുകൊണ്ടുതന്നെ ഏറെ ശ്രമകരമായ ദൗത്യമാണ് ഏറ്റെടുക്കാന്‍ പോകുന്നതെന്ന ബോധ്യമുണ്ടെന്നും അദ്ദേഹം പറഞ്ഞു. എന്നാല്‍ ഈ വെല്ലുവിളികളെല്ലാം ബോധപൂര്‍വ്വം തന്നെയാണ് ഐ.എസ്.ആര്‍.ഒ ഏറ്റെടുത്തതെന്നും ചെയര്‍മാന്‍ കൂട്ടിച്ചേര്‍ത്തു. തിരുവനന്തപുരത്തെ ഇന്ത്യന്‍ ഇന്‍സ്റ്റിറ്റ്യൂട്ട് ഓഫ് സ്‌പെയ്‌സ് സയന്‍സ് ആന്റ് ടെക്‌നോളജി (ഐ.ഐ.എസ്.ടി) യുടെ ഏഴാമത് ബിരുദദാന സമ്മേളനത്തില്‍ സംസാരിക്കുകയായിരുന്നു ഡോ. കെ. ശിവന്‍.
    ചന്ദ്രനില്‍ സോഫ്റ്റ് ലാന്റിംഗ് നടത്താനുള്ള മുന്‍ ദൗത്യങ്ങളില്‍ ഏകദേശം 50 ശതമാനത്തോളവും പരാജയമായിരുന്നു. ചന്ദ്രയാന്‍ 2 ന് ഇന്ത്യ ഉപയോഗിക്കുന്ന ജി.എസ്.എല്‍.വി-എം.3 പുതിയ വിക്ഷേപണ വാഹനവുമാണ്. എന്നിരുന്നാലും ദൗത്യം വിജയകരമായി പൂര്‍ത്തിയാക്കാനുള്ള അറിവും സാങ്കേതിക ശക്തിയും ഇന്ന് ഇന്ത്യയ്ക്കുണ്ട്. ചന്ദ്രനിലെ ധാതുലവണങ്ങളുടെ സാന്നിദ്ധ്യത്തെക്കുറിച്ചുള്ള ശാസ്ത്രീയ പഠനത്തില്‍ ചന്ദ്രയാന്‍ 2 ദൗത്യത്തിന്റെ പങ്ക് നിര്‍ണ്ണായകമാകും- ഡോ. കെ ശിവന്‍ വ്യക്തമാക്കി. ചന്ദ്രയാന്‍ 2 വിക്ഷേപണത്തിനുള്ള ഒരുക്കങ്ങള്‍ ശ്രീഹരിക്കോട്ടയില്‍ പുരോഗമിക്കുകയാണെന്നും രണ്ടു ദിവസത്തിനുള്ളില്‍ വിക്ഷേപണത്തറയിലേക്ക് ഉപഗ്രഹം എത്തിക്കുമെന്നും അദ്ദേഹം വ്യക്തമാക്കി.
    ഗഗന്‍യാന്‍ പദ്ധതി പൂര്‍ത്തിയാക്കാന്‍ 40 മാസത്തെ സമയമാണ് പ്രധാനമന്ത്രി അനുവദിച്ചത്. പദ്ധതി യാഥാര്‍ത്ഥ്യമാക്കുന്നതില്‍ ഐ.ഐ.എസ്.ടിയില്‍ നിന്ന് പഠനം പൂര്‍ത്തിയാക്കുന്ന വിദ്യാര്‍ത്ഥികള്‍ക്ക് നിര്‍ണായക പങ്കുവഹിക്കാനാകുമെന്ന് ഐ.എസ്.ആര്‍.ഒ ചെയര്‍മാന്‍ ചൂണ്ടിക്കാട്ടി. പരാജയഭീതി കൂടാതെ നവീനാശയങ്ങളെക്കുറിച്ച് ചിന്തിക്കാനും അവ പ്രാവര്‍ത്തികമാക്കാനും അദ്ദേഹം വിദ്യാര്‍ത്ഥികളോടാവശ്യപ്പെട്ടു. ഭാവിയിലെ ഊര്‍ജ്ജ, വിഭവ ആവശ്യങ്ങള്‍ നിറവേറ്റാന്‍ ബഹിരാകാശത്ത് ഇന്ത്യന്‍ സാന്നിദ്ധ്യം ശക്തമാകേണ്ടത് അത്യാവശ്യമാമെന്നും അദ്ദേഹം പറഞ്ഞു.


    തിരുവനന്തപുരത്തെ തുമ്പയിലുള്ള വിക്രം സാരാഭായ് ബഹിരാകാശ കേന്ദ്രത്തിലെ(വി.എസ്.എസ്.സി) ഡോ. ശ്രീനിവാസന്‍ ഓഡിറ്റോറിയത്തില്‍ നടന്ന ചടങ്ങില്‍ ദി എനര്‍ജി ആന്റ് റിസോഴ്‌സസ് ഇന്‍സ്റ്റിറ്റ്യൂട്ട് (ടി.ഇ.ആര്‍.ഐ) ഡയറക്ടര്‍ ജനറലും, കാലാവസ്ഥാ വ്യതിയാനം സംബന്ധിച്ച പ്രധാനമന്ത്രിയുടെ സമിതിയിലെ അംഗവുമായ ഡോ. അജയ് മാഥൂര്‍ ബിരുദദാന പ്രസംഗം നിര്‍വ്വഹിച്ചു. പുതിയകാലത്തെ വെല്ലുവിളികള്‍ ഏറ്റെടുക്കാനും രാഷ്ട്ര നിര്‍മാണത്തില്‍ പങ്കാളികളാകാനും അദ്ദേഹം വിദ്യാര്‍ത്ഥികളോടാവശ്യപ്പെട്ടു. എല്ലാ മേഖലകളിലും അതിവേഗം മാറ്റം നടക്കുന്ന ഈ കാലത്ത് അതിനനുസരിച്ച് മാറണമെന്നും സാധാരണക്കാരന്റെ ജീവിതം അനായാസകരമാക്കുന്നതിനുള്ള പരിശ്രമങ്ങളിലേര്‍പ്പെടാനും അദ്ദേഹം നിര്‍ദേശിച്ചു. വൈദ്യുതി, ഗതാഗത മേഖലകളില്‍ ഗാര്‍ഹിക, വ്യാവസായിക രംഗം നേരിടുന്ന പ്രധാന വെല്ലുവിളി ആവശ്യത്തിനനുസരിച്ചുള്ള ലഭ്യതയില്ലാത്തതാണെന്നും ഇത് പരിഹരിക്കാന്‍ അടിയന്തര ശ്രമങ്ങളുണ്ടാകണമെന്നും ഡോ. അജയ് മാഥൂര്‍ പറഞ്ഞു.
    ഐ.ഐ.എസ്.ടി ചാന്‍സലര്‍ ഡോ.ബി.എന്‍. സുരേഷിന്റെ അദ്ധ്യതയില്‍ ചേര്‍ന്ന ചടങ്ങില്‍ വി.എസ്.എസ്.സി. ഡയറക്ടര്‍ ശ്രീ. എസ്. സോമനാഥ്, ഐ.ഐ.എസ്.ടി ഡയറക്ടര്‍ ഡോ.വി.കെ ദധ്‌വാള്‍ എന്നിവര്‍ സംബന്ധിച്ചു.
    മൊത്തം 225 ബിരുദങ്ങള്‍ ചടങ്ങില്‍ സമ്മാനിച്ചു. 112 വിദ്യാര്‍ത്ഥികള്‍ക്ക് ബി.ടെക്ക് ബിരുദവും, 71 വിദ്യാര്‍ത്ഥികള്‍ക്ക് എം.ടെക്ക് ബിരുദവും, ഏഴ് ഡിപ്പാര്‍ട്ട്‌മെന്റുകളില്‍ നിന്നുള്ള 12 പേര്‍ക്ക് പി.എച്ച്.ഡി.യും സമ്മാനിച്ചു.


    ചിത്രങ്ങള്‍ കൂടെച്ചേര്‍ക്കുന്നു.
    അടിക്കുറിപ്പ്:
    1) ഐ.എസ്.ആര്‍.ഒ ചെയര്‍മാനും ബഹിരാകാശ വകുപ്പ് സെക്രട്ടറിയുമായ ഡോ. കെ ശിവന്‍ ഇന്ത്യന്‍ ഇന്‍സ്റ്റിറ്റ്യൂട്ട് ഓഫ് സ്‌പെയ്‌സ് സയന്‍സ് ആന്റ് ടെക്‌നോളജി (ഐ.ഐ.എസ്.ടി) യുടെ ഏഴാമത് ബിരുദദാന സമ്മേളനത്തെ അഭിസംബോധനചെയ്യുന്നു.
    2) ഇന്ത്യന്‍ ഇന്‍സ്റ്റിറ്റ്യൂട്ട് ഓഫ് സ്‌പെയ്‌സ് സയന്‍സ് ആന്റ് ടെക്‌നോളജി (ഐ.ഐ.എസ്.ടി) യുടെ ഏഴാമത് ബിരുദദാന സമ്മേളനത്തില്‍ ദി എനര്‍ജി ആന്റ് റിസോഴ്‌സസ് ഇന്‍സ്റ്റിറ്റ്യൂട്ട് (ടി.ഇ.ആര്‍.ഐ) ഡയറക്ടര്‍ ജനറലും, കാലാവസ്ഥാ വ്യതിയാനം സംബന്ധിച്ച പ്രധാനമന്ത്രിയുടെ സമിതിയിലെ അംഗവുമായ ഡോ. അജയ് മാഥൂര്‍ ബിരുദദാന പ്രസംഗം നിര്‍വ്വഹിക്കുന്നു


    AM/ND MRL-175
    ***
    

    
    (Release ID: 1577584) Visitor Counter : 12