      وزارت خزانہ

      عالمی معیار کے تعلیمی ادارے قائم کرنے کے لئے 400 کروڑ روپے مختص
      
      اسکول اور اعلیٰ تعلیم میں اصلاحات کے لئے نئی تعلیمی پالیسی
      کلیدی شعبوں میں تحقیق کو فروغ دینے کے لئے نیشنل ریسرچ فاؤنڈیشن (این آر ایف) کا اعلان
      کھیلو انڈیا اسکیم کے تحت کھلاڑیوں کی ترقی کے لئے نیشنل اسپورٹس ایجوکیشن بورڈ قائم کیا جائے گا
      Posted On: 05 JUL 2019 1:58PM by PIB Delhi


    تعلیم کے شعبے میں ’’عالمی معیار کے ادارے‘‘ قائم کرنے کے لئے مالی برس 2019-20 کے دوران 400 کروڑ روپے کی رقم مہیا کرائی گئی ہے، جو کہ گزشتہ مالی برس کے ترمیم شدہ تخمینے سے تین گنا زیادہ ہے۔ خزانہ اور کارپوریٹ امور کی مرکزی وزیر محترمہ نرملا سیتا رمن نے یہ بات آج پارلیمنٹ میں مرکزی بجٹ 2019-20 پیش کرتے ہوئے کہی۔ وزیر خزانہ نے یقین دلایا کہ حکومت ہندوستان کے اعلیٰ تعلیمی نظام کو عالمی سطح پر تعلیم کے بہترین نظام میں سے ایک نظام بنانے کے لئے نئی قومی تعلیمی پالیسی بھی لے کر آئے گی۔ اس نئی قومی پالیسی سے دیگر چیزوں کے علاوہ اسکول اور اعلیٰ تعلیم دونوں سطح پر بڑی تبدیلی آنے کا امکان ہے۔ علاوہ ازیں اس سے نظم و نسق کے بہتر نظام اور تحقیق و اختراع پر بڑے پیمانے پر توجہ مرکوز ہوگی۔


    تحقیق اور اختراع کے مقاصد کو حاصل کرنے کے لئے وزیر خزانہ محترمہ سیتا رمن نے ملک میں تحقیق کو فروغ دینے، باہمی اشتراک و تعاون اور مالی امداد فراہم کرنے کے لئے قومی ریسرچ فاؤنڈیشن (این آر ایف) قائم کرنے کا بھی اعلان کیا۔ محترمہ نرملا سیتا رمن نے مزید وضاحت کی کہ قومی ریسرچ فاؤنڈیشن اس بات کو یقینی بنائے گا کہ ملک میں مجموعی تحقیقی ماحولی نظام مزید مستحکم ہو اور یہ ہماری قومی ترجیحات اور بنیادی سائنس سے مطابقت رکھنے والے نشان زد کلیدی شعبوں پر توجہ دینے والا ہو اور اس میں دوبارہ سے کوئی کوشش نہ کرنی پڑے اور نہ ہی دوبارہ خرچ ہو۔ تمام وزارتوں کے پاس دستیاب فنڈز کو قومی ریسرچ فاؤنڈیشن (این آر ایف) کو باہم مربوط کردیا جائے گا اور اس میں مناسب مقدار میں اضافی فنڈ کا بھی اضافہ کیا جائے گا۔


    محترمہ نرملا سیتا رمن نے ’اسٹڈی ان انڈیا‘ یعنی ہندوستان میں پڑھائی کرو پروگرام کا بھی اعلان کیا۔ اس پروگرام کی توجہ ہمارے اعلیٰ تعلیمی اداروں میں تعلیم حاصل کرنے کے لئے بیرونی ملکوں کے طالب علموں کو لانے پر مرکوز رہے گی۔ وزیر خزانہ نے انکشاف کیا کہ ہائر ایجوکیشن کمیشن آف انڈیا (ایچ ای سی آئی) قائم کرنے کے لئے قانون کا ایک مسودہ اگلے سال پیش کیا جائے گا۔ اس کے ذریعے بڑے پیمانے پر خودمختاری کو فروغ دینے اور تعلیم کے بہترین نتائج پر توجہ مرکوز کرنے کے مقصد سے اعلیٰ تعلیم کے انضباطی نظام میں جامع اصلاحات کرنے میں مدد ملے گی۔


    محترمہ نرملا سیتا رمن نے کہا کہ کھیلو انڈیا اسکیم کو تمام ضروری مالی امداد فراہم کرنے کے لئے توسیع دی جائے گی اور تمام سطح پر کھیلوں کو مقبول بنانے کے لئے کھیلو انڈیا اسکیم کے تحت کھلاڑیوں کی ترقی کے لئے ایک نیشنل اسپورٹس ایجوکیشن بورڈ قائم کیا جائے گا۔


    حالیہ حصولیابیوں کو اجاگر کرتے ہوئے محترمہ نرملا سیتا رمن نے کہا کہ پانچ سال قبل عالمی سطح پر سرفہرست 200 یونیورسٹیوں کی درجہ بندی میں ایک بھی ہندوستانی یونیورسٹی / ادارہ نہیں تھا۔ جبکہ اب عالمی سطح پر سرفہرست 200 یونیورسٹیوں میں ہمارے تین ادارے – دو آئی آئی ٹی اور ایک آئی آئی ایس سی بنگلور ہیں۔ یہ کامیابی اپنے معیار کو فروغ دینے اور اپنی شہرت کو بہترین طور سے پیش کرنے کی ان اداروں کی مسلسل کوششوں کے سبب حاصل ہوئی ہے۔


    مزید تفصیلات فراہم کرتے ہوئے وزیر خزانہ نے کہا کہ سوایام پہل کے ذریعے بڑے پیمانے پر آن لائن اوپن کورسیز نے طلبہ برادری کے محروم طبقے کے لئے ڈیجیٹل تفریق کو ختم کرنے میں مدد فراہم کی ہے۔ محترمہ نرملا سیتا رمن نے وضاحت کی کہ تدریس کے معیار کو فروغ دینے کے لئے اعلیٰ تعلیم کے شعبے میں گلوبل انیشیٹو آف اکیڈمک نیٹورک (گیان) پروگرام کی شروعات کی گئی، جس کا مقصد عالمی سائنس دانوں اور محققین سے مقابلہ آرائی کرنا ہے۔ آئی ایم پی آر آئی این ٹی (امپرنٹ) یا امپیکٹنگ ریسرچ انوویشن اینڈ ٹیکنالوجی اسکیم تمام آئی آئی ٹی اور آئی آئی ایس سی کے مشترکہ پہل کے طور پر شروع کی گئی تاکہ ملک کو درکار منتخب شعبوں میں انجینئرنگ اور ٹیکنالوجی کے بڑے چیلنجوں کو حل کرنے کے لئے تحقیق کے لئے ایک روڈمیپ تیار کیا جاسکے۔ محترمہ نرملا سیتا رمن نے کہا کہ یہی وجہ ہے کہ اعلیٰ تعلیمی ادارے اب اختراع کے مراکز بنتے جارہے ہیں۔


    **************


    م ن۔ م ع۔ م ر۔


    U-2832

    
    
    (Release ID: 1577422) Visitor Counter : 19