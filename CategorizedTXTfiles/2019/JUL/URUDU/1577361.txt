      وزارت خزانہ

      ‘ہندوستان کے 10 نکاتی ،دہائی کے لئے تصور’ کا 20۔2019 کے بجٹ میں اظہار
      
      ہندوستان اس سال 3 ٹریلین ڈالر کی معیشت ہوگا اور 25۔2024 تک یہ 5 ٹریلین ڈالر کی معیشت میں تبدیل ہوجائے گا
      ہندوستان میں اوسطاً ہر سال 20 لاکھ کروڑ روپے کی سرمایہ کاری کی ضرورت
      پالیسی پیرالائسس اور لائسنس۔ کوٹہ۔ کنٹرول نظام کے دن لد گئے: وزیر خزانہ
      Posted On: 05 JUL 2019 1:26PM by PIB Delhi


    نئی دہلی، 5 جولائی 2019، ہندوستانی معیشت رواں سال میں تین ٹریلین ڈالر کی معیشت بن جائے گا اور یہ 25۔2024 تک پانچ ٹریلین ڈالر کی معیشت سے متعلق وزیراعظم کے تصور کے حصول کی راہ پر گامزن ہے۔ یہ بات آج خزانہ اور کارپوریٹ امور کی وزیر محترمہ نرملا سیتا رمن نے پارلیمنٹ میں 20۔2019 کا مرکزی بجٹ پیش کرتے ہوئے کہی۔ انہوں نے کہا کہ ہندوستان کی معیشت کو ایک ٹریلین ڈالر معیشت کے مرحلے تک پہنچنے میں 55 سال لگے جبکہ گزشتہ پانچ برسوں کے دوران حکومت نے ایک ٹریلین ڈالر کی معیشت کو تقریباً 2.7 ٹریلین ڈالر کی معیشت میں تبدیل کردیا۔ انہوں نے مزید کہا کہ ہندوستان اب دنیا کی چھٹی سب سے بڑی معیشت ہے، جبکہ پانچ سال پہلے اس کا مقام گیارہواں تھا۔


    بلند لب و لہجے میں اپنی تقریر کا آغاز کرتے ہوئے وزیر خزانہ نے حال ہی میں ختم ہوئے عام انتخابات کو ایک ایسے انتخاب سے تعبیر کیا جس سے ایک روشن اور مستحکم نیو انڈیا کے لئے ملک کے شہریوں کی امیدوں اور خواہشات کی عکاسی ہوتی ہے۔ انہوں نے کہا کہ یہ انتخابات ایک کام کرنے والی حکومت کے لئے مہر تصدیق کی حیثیت رکھتے ہیں۔


    وزیر خزانہ نے کہا کہ 2014 سے 2019 کے دوران حکومت نے نئی توانائی سے بھرپور مرکزی۔ ریاستی تعلقات، امداد باہمی پر مبنی وفاقیت، جی ایس ٹی کونسل ، مالی نظم و ضبط کے تئیں عہد بستگی کو فروغ دیا اور نیتی آیوگ کے ذریعہ جس نیو انڈیا کی منصوبہ بندی کی گئی ہے، اسے آگے بڑھایا۔ گزشتہ پانچ برسوں کے دوران حکومت نے بڑی بڑی اصلاحات کا آغاز کیا۔ ان اصلاحات کا تعلق خاص طور پر بالواسطہ ٹیکس نظام، دیوالیہ پن، ریئل اسٹیٹ اور سماجی شعبے کے ان پہلوؤں سے ہے جو عام آدمی کی زندگی کو بہتر بنانے سے متعلق ہیں۔انہوں نے کہا کہ حکومت نے اپنے کاموں سے اس چیز کا اظہار کیا ہے کہ ‘ریفارم، پرفارم، ٹرانسفارم’ یعنی اصلاحات کریں، کام کرکے دکھائیں اور تبدیلی لائیں کا اصول کامیاب ہوسکتا ہے۔


    آئندہ 10 برسوں میں ہندوستان کے وژن کے لئے رفتار کا تعین کرتے ہوئے وزیر خزانہ نے کہا کہ گزشتہ پانچ برسوں کے دوران جن بڑے پروگراموں اور خدمات کا آغاز و نفاذ کیا گیا، اس میں مزید تیزی لائی جائے گی۔ انہوں نے کہا کہ مطلوبہ اہداف کے حصول کے لئے حکومت کا منصوبہ یہ ہے کہ طریقہ کار کو آسان بنایا جائے، اچھی کارکردگی پر انسینٹیو دیا جائے ، لال فیتہ شاہی میں کمی لائی جائے اور ٹکنالوجی کا بہترین استعمال کیا جائے۔ انہوں نے کہا کہ پالیسی پیرالائسس اور لائسنس ۔ کوٹا ۔ کنٹرول کے نظام کے دن لد گئے۔ ہندوستان کی کمپنیاں ہندوستان میں روزگار کی تخلیق کرنے والی ہیں۔ ہماری نمو پذیر معیشت میں ہندوستان کی نجی صعنت کے ٹھوس رول پر زور دیتے ہوئے انہوں نے کہا کہ ہندوستان کی کمپنیاں ملک کے لئے دولت کی تخلیق کرنے والی ہیں۔


    فروری 2019 میں 20۔2019 کا عبوری بجٹ پیش کرتے ہوئے وزیر خزانہ نے حکومت کے ‘دہائی کے لئے تصور’ کا اظہار کیا تھا۔

      * فزیکل اور سماجی بنیادی ڈھانچے کی تعمیل
      * ڈیجیٹل انڈیا کی معیشت کے ہر شعبے تک رسائی
      * آلودگی سے پاک ہندوستان جہاں کی مٹی سر سبز و شاداب اور آسمان نیلگو ں ہو
      * میک ان انڈیا جس میں خصوصی زور ایم ایس ایم ای، اسٹارٹ اپس، دفاعی مینوفیکچرنگ، آٹو موبائلس، الیکٹرانکس، فیبس و بیٹریز اور طبی آلات پر ہو
      * پانی ، آبی بندوبست، صاف و شفاف ندیاں
      * نیلگوں معیشت
      * اسپیس پروگرامس ، گگن یان، چندریان اور سیارچہ جاتی پروگرام
      * خود کفیلی اور خوردنی اناجوں، دالوں، تلہنوں، پھلوں اور سبزیوں کی برآمدات
      * صحت مند سماج ۔ آیوشمان بھارت، اچھی طرح پروان چڑھی خواتین اور بچے، شہریوں کا تحفظ
      * جن بھاگیداری سے ٹیم انڈیا، کم از کم حکومت، زیادہ سے زیادہ حکمرانی

    مذکورہ بالا نکات پر تفصیلی روشنی ڈالتے ہوئے وزیر خزانہ نے سرمایہ کاری سے متحرک ترقیاتی ماڈل پر زور دیا تاکہ پانچ ٹریلین ڈالر کی معیشت کے ہدف کو حاصل کیا جاسکے۔انہوں نے کہا کہ حکومت اس بات کو تسلیم کرتی ہے کہ سرمایہ کاری سے متحرک ترقی کے لئے کم لاگت والے سرمائے تک رسائی ضروری ہے۔انہوں نے کہا کہ اندازہ ہے کہ ہندوستان کو اوسطاً ہر سال 20 لاکھ کروڑ (300 بلین امریکی ڈالر سالانہ) روپے کی سرمایہ کاری کی ضرورت ہے۔


    مزید برآں وزیر خزانہ نے کہا کہ اندازہ ہے کہ ریلوے کے بنیادی ڈھانچے کے لئے 2018 سے 2030 کے دوران 50 لاکھ کروڑ روپے کے سرمایہ کاری کی ضرورت ہوگی۔انہوں نے تیز تر ترقی اور نیشنل ہائی وے گرڈ ، گیس گرڈس، واٹر گرڈس، آئی ۔ ویز اور علاقائی ہوائی اڈوں کے کاموں کی تکمیل کے لئے سرکاری۔ نجی شراکت داری کے استعمال کی تجویز رکھی۔


    سرکاری شعبے کی کمپنیوں کے حقیقی امکانات کی راہ کھولنے پر زور دیتے ہوئے وزیر خزانہ نے کہا کہ منتخب سی پی ایس ای کی اسٹریٹجک سرمایہ کشی اس حکومت کی ترجیح بنی رہے گی ۔ ساتھ ہی ساتھ جو کمپنیاں مالی اعتبار سے بہتر کارکردگ کا مظاہرہ نہیں کررہی ہیں ، ان کو مربوط کرنے کا کام بھی جاری رہے گا۔انہوں نے کہا کہ ایسے معاملات میں جہاں کمپنی کا کنٹرول اب بھی حکومت کے ہاتھوں میں ہے، وہاں حکومت 51 فیصد سے نیچے ایک مناسب سطح تک جانے پر غور کررہی ہے۔ یہ کام کمپنی کی مخصوص صورتحال کی بنیاد پر کیا جائے گا۔ انہوں نے کہا کہ حکومت مالی سال 20۔2019 کے لئے سرمایہ کشی سے محصولات کے حصول کے ہدف کو بڑھاکر 105.000 کروڑ کررہی ہے۔


    ہندوستانی نوجوانوں کو اس کے لئے تیار کرنے پر کہ وہ ملک سے باہر بھی روزگار حاصل کرسکیں، وزیر خزانہ نے کہا کہ حکومت بیرون ملک جیسی ہنرمندی کی ضرورت ہے، نوجوانوں کو ویسی ہنرمندی سے لیس کرنے پر زیادہ توجہ دے گی۔ اس میں زبانوں کی تربیت بھی شامل ہے۔ توجہ نئے عہد کی ہنر مندیوں جیسے مصنوعی ذہانت (اے آئی) انٹرنیٹ آف تھنگس، بگ ڈیٹا، تھری ڈی پرنٹنگ، ورچوول ریئلٹی اور روبوٹکس پر ہوگی۔ یہ ایسے شعبے ہیں جن کی ملک اور ملک سے باہر بڑی اہمیت ہے اور اس میں زیادہ محنتانہ بھی ملتا ہے۔


    وزیر خزانہ نے اپنی بجٹ تقریر میں ڈی ڈی چینلوں کے گلدستے کے اندر ایک ٹیلی ویژن پروگرام شروع کرنے کی تجویز رکھی۔ یہ پروگرام اسٹارٹ اپس کے لئے مخصوص ہوگا اور اس میں ایسے امور پر گفتگو ہوگی جو اس کے نمو اور اس سے متعلق دیگر پہلوؤں پر اثر انداز ہوتی ہیں۔


    صنعتی شعبے کے تعلق سے وزیر خزانہ نے کہا کہ ایم ایس ایم ای کے لئے شرح سود میں تخفیف اسکیم کے تحت جی ایس ٹی میں رجسٹرڈ سبھی ایم ایس ایم ای کمپنیوں کے لئے شرح سود میں دو فیصد کی کمی کی خاطر مالی سال 20۔2019 کے لئے 350 کروڑ روپے مختص کئے گئے ہیں۔ یہ رعایت تازہ یا انکریمنٹل قرضوں سے متعلق ہے۔ حکومت ایم ایس ایم ای کے لئے ایک پیمنٹ پلیٹ فارم بنائے گی تاکہ اسی پلیٹ فارم پر بل فائل کئے جاسکیں اور پیمنٹ کی جاسکے۔مزید برآں حکومت کی تجویز متعدد لیبر قوانین کو ملاکر چار لیبر کوڈس بنانے کی ہے ۔ توقع ہے کہ اس سے تنازعات میں کمی آئے گی۔


    حکومت کے ویژن کا خلاصہ بیان کرتے ہوئے محترمہ سیتا رمن نے کہا کہ اپنی آزادی کے 75 سال پورے ہونے پر ہمیں ‘حقوق’ کی اہمیت کو کم کئے بغیر ‘ہندوستان کے تئیں اپنے فرض ’ پر زور دینا چاہیے۔


    **************


    م ن۔ م م۔ ن ا۔


    U-2826

    
    
    (Release ID: 1577361) Visitor Counter : 19
    
    
    
    
    

*