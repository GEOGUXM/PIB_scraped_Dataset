      وزارات ثقافت

      ہندوستان کی ایک قابل ذکر حصولیابی، پنک سٹی جے پور کوعالمی یونیسکو کی 38ویں عالمی وراثت کے مقام کے طورپر تسلیم کیا گیا
      
      وزیر ثقافت جناب پرہلاد سنگھ پٹیل نے جے پور کی تاریخی اور ثقافتی اہمیت کو تسلیم کرنے کے لیے عالمی برادری کا شکریہ ادا کیا

      Posted On: 06 JUL 2019 6:15PM by PIB Delhi

    نئی دہلی، 06 جولائی/ ایک اور شاندار کامیابی کے طو رپر جے پور سٹی راجستھان کی ہندوستان کی نامزدگی کو باکو آذربائیجان میں منعقدہ عالمی وراثت کمیٹی کے 43ویں اجلاس کے دوران یونیسکو کی عالمی وراثت کی فہرست میں شامل کیا گیا۔ جے پور سٹی کی نامزدگی یونیسکو کے 2017 کے مختلف رہنما خطوط پر عمل کرتے ہوئے کامیابی کے ساتھ کرائی گئی تھی۔ جے پور سٹی کو فہرست میں داخل کئے جانے سے ہندوستان کے پاس 38 عالمی وراثت کے مقامات ہوگئے ہیں جن میں 30 ثقافتی مقامات، 7 قدرتی مقامات اور ایک ملاجلا مقام شامل ہے۔


    شروع میں ہندوستان کی نامزدگی کی آئی سی او ایم او ایس (ثقافتی مقامات کے لیے عالمی وراثت (ڈبلیو ایچ) مرکز کامشاورتی ادارہ) کے ذریعے ایک ملتوی معاملے کے طور پر سفارش کی گئی تھی لیکن اس پر 21 ملکوں کی عالمی وراثت کمیٹی نے بحث کی اور مباحثے کے بعد اس کو عالمی وراثت کی فہرست میں شامل کرنے کا فیصلہ کیا۔


    ثقافت کے مرکزی وزیر (آزادانہ چارج) جناب پرہلاد سنگھ پٹیل نے پنک سٹی جے پور پر عالمی وراثت کی فہرست میں شامل کئے جانے پر خوشی کا اظہار کیا ہے اور اس اعزاز کے لیے جے پور کے عوام کو مبارکباد دی ہے۔ وزیر موصوف نے جے پور کی تاریخی اور ثقافتی اہمیت کو تسلیم کرنے کے لیے عالمی برادری کا شکریہ ادا کیا ہے۔


    عالمی وراثت کمیٹی کے سامنے ہندوستان نے جو غیرمعمولی عالمی اہمیت (او یو وی) کا بیان پیش کیا تھا اس کے اقتباسات درج ذیل ہیں:


    جے پور شہر جنوبی ایشیا میں دیسی انداز کے شہری منصوبے اور تعمیر کے معاملے میں ایک غیر معمولی شہری مثال ہے۔ خطے کے ازمنہ وسطی کے دیگر شہروں کے برخلاف جے پور کا میدانی علاقے میں تجارت کے لیے دانشمندی سے منصوبہ تیار کیا گیا تھا۔ گذشتہ دور کے پہاڑی خطوں اور فوجی شہروں کی طرح نہیں حالانکہ اس کے منصوبے میں بھی سبھی سمتوں میں پہاڑی چوٹیاں ہیں۔یہ مقام ایک وادی میں واقع ہے جو کہ امبرپہاڑیوں کے جنوب میں ہے۔ یہ نسبتاً مسطح علاقہ اور اس سے پہلے یہاں کوئی تعمیر بھی نہیں ہوئی تھی۔ایک مثالی منصوبے کے علاوہ یہاں کی شاندار عمارتیں مثلاً گووند دیو مندر، سٹی پیلس، جنترمنتر اور ہوا محل اُس دور کی فن تعمیر کی شاندار مثالیں ہیں۔ جے پور فلک شناسی کے علم، زندہ روایات، بے مثال شہری شکل اور اٹھارہویں صدی میں دور اندیشی کے ساتھ شہری منصوبہ بندی کی ایک مثال ہے۔ جے پور ایک مثالی ترقیاتی اور شہری منصوبہ بندی اور فن تعمیر کا اظہار ہے جو ازمنہ وسطی کے اواخر کے مختلف خیالات کا مجموعہ ہے۔


    جن ملکوں نے ہندوستان کی نامزدگی کی حمایت ان میں برازیل، بحرین، کیوبا، انڈونیشیا، آذربائیجان، کویت، کرغزستان، زمبابوے، چین، گواٹے مالا، یوگانڈا، تیونیسیا، برکینافاسو، بوسینیا اور ہرزیگووینا، انگولا، سینٹ کٹس اور نیوس شامل ہیں۔ آسٹریلیا اور ناروے نے ابتدا میں اسے ملتوی کرنے کی تجویز رکھی لیکن بحث کے بعد وہ جے پور شہر کو فہرست میں داخل کرنے پر متفق ہوگئے۔


    اس کے ساتھ ہی ہندوستان میں اب 38 عالمی وراثت کے مقامات ہوگئے ہیں جن میں 30 ثقافتی مقامات، 7 قدرتی مقامات اور ایک ملاجلا مقام شامل ہے۔


    پنک سٹی جے پور کے کچھ فوٹو گراف


    ۔ ۔ ۔ ۔ ۔ ۔ ۔ ۔ ۔


    ( م ن ۔اگ۔ را ۔ 06 - 07 - 2019 )


    U. No. 2862

    
    
    (Release ID: 1577675) Visitor Counter : 9
    
    
      Read this release in: English , Hindi