      امور داخلہ کی وزارت

      نیشنل انویسٹی گیشن ایجنسی (ترمیمی ) بل 2019 لوک سبھا نے مرکزی وزیر داخلہ جناب امت شاہ کی اپیل پر منظور کردیا
      
      اس بل میں این آئی اے کو ہندوستانیوں اور بیرون ملک بھارت کے مفادات سے متعلق دہشت گردی کے جرائم کی تحقیقات کا اختیار دینے کی تجویز ہے
      
      پوٹا (پی او ٹی اے)کو ختم ہی نہیں کیا جانا چاہئے تھا کیونکہ اس سے دہشت گردی کے واقعات میں اضافہ ہوا ہے: جناب امت شاہ
      
      Posted On: 15 JUL 2019 8:08PM by PIB Delhi


    نئیدہلی 16 جولائی ۔نیشنل انویسٹی گیشن ایجنسی (ترمیمی ) بل 2019 لوک سبھا نے سرگرم بحث اور مرکزی وزیر داخلہ جناب امت شاہ کی طرف سے اس کی مدافعت کے بعد منظور کردیا ہے ۔


    این آئی اے کو بھارتیوں اور بیرون ملک بھارت کے مفادات سے وابستہ دہشت گردی کے جرائم کی تحقیقات کے لئے این آئی اے کو اختیارات دینے کے بارے میں بل پر بحث کا جواب دیتے ہوئے وزیر داخلہ نے این آئی اے کو ایک مضبوط ایجنسی بنانے کی حمایت کی تاکہ دہشت گردی کے خَلاف قانونی فریم ورک کو مستحکم بنایا جاسکے ۔ انہوں نے کہا کہ 90فیصد کیسوں میں ، جن کا اب تک فیصلہ ہوا ہے ، سزایابی ہوئی ہے ، جو کہ دنیا کے بہترین ریکارڈ ز میں سے ایک ریکارڈ ہے ۔جناب شاہ نے این آئی اے کی کامیابیوںکی تعریف کی اور کہا کہ بھارت ایک مضبوط این آئی اے کی تعمیر سے دہشت گردی کو ختم کردے گا۔


    ایجنسیوں کے غلط استعمال کے بارے میں اپوزیشن کے خدشات کو دور کرتے ہوئے وزیر داخلہ نے وزیر اعظم جناب نریندرمودی کا حوالہ دیا اورکہا کہ یہ حکومت قانون کے مطابق کام کرتی ہے اور تمام تحقیقاتی ایجنسیاں اسی طریق کار پر عمل پیرا ہیں ، جو قانون کے ذریعہ قائم کیا گیا ہے ۔ انہوں نے ایوان کو یقین دلایا کہ حکومت ایجنسی کا کسی بھی غلط طریقے سے استعمال نہیں کرے گی۔


    جناب شاہ نے کہا کہ پہلی بات تو یہ کہ پوٹا ختم ہی نہیں کیا جانا چاہئے تھا کیونکہ اس کی وجہ سے دہشت گردی کے واقعات میں اضافہ ہوا ہے ۔ انہوں نے کہا کہ اس کی تصدیق بھارت کی سکیورٹی ایجنسیوں نے بھی کی ہے ۔ وزیر داخلہ نے سوال کیا کہ سمجھوتہ ایکسپریس دھماکے کی سازش تیار کرنے والوں کو کیوں چھوڑ دیا گیا جبکہ امریکی ایجنسیوں نے بھی دہشت گردی کی اس کارروائی میں ان کے ملوث ہونے کی بات کہی تھی۔


    دہشت گردی کو بالکل برداشت نہ کرنے کی حکومت کی پالیسی کا اعادہ کرتے ہوئے جناب شاہ نے کہا :’’ دہشت گردی صرف دہشت گردی ہوتی ہے ، یہ نہ تو دائیں بازو کی ہوتی ہے اور نہ بائیں بازوکی۔دہشت گردی کی کارروائیوں میں ملوث افراد کو سز ا ملنی چاہئے اور انہیں سزا مل کررہے گی۔ ‘‘ ایک دوسرے پر انگلی اٹھائے بغیر تمام سیاسی پارٹیوں، ممبران پارلیمنٹ اور حکومت کو دہشت گردی کا مقابلہ کرنے کے لئے ایک ساتھ مل جانا چاہئے ورنہ تو پھر دہشت گردوں کے حوصلے میں اضافہ ہوگا۔


    جناب شاہ نے کہا :’’ ہم اپنے شہید فوجیوں کی بیواؤں کا خیال کرتے ہیں اس لئے ان بیواؤں کو انصاف دلانے کی خاطر دہشت گردی سے متعلق جرائم کی تحقیقات کے لئے این آئی اے کو مضبوط کرنا ضروری ہے ۔‘‘


    وزیرداخلہ نے کہا کہ خصوصی عدالتیں قائم کرنے سے اس طرح کے جرائم کے معاملات کو تیز رفتاری سے فیصل کیا جا سکے گااور ججوں کے تقرر میں تاخیر یا تبادلوں سے اس کام میں دیر نہیں ہوگی۔


    بل پر بحث میں حصہ لیتے ہوئے امور داخلہ کے وزیر مملکت جناب جی کشن ریڈی نے حکومت کے وفاقی طرز عمل کو سراہا اور کہا کہ پولیس ٹیمیں اور دیگر ایجنسیاں دہشت گردی سے متعلق واقعات کی چھان بین میں این آئی اے سے تعاون کریں گی۔انہوں نے کہا کہ ریاستی مشینری کی سرگرمیوں پر مرکز کی طرف سے کوئی بے جا دباؤ نہیں ہوگا۔


    جناب ریڈی نے کہا کہ کئی ایجنسیوں والے مرکز کو مضبوط بنایا جائے گا اور دہشت گردی کے امور کے بارے میں مرکز اور ریاستوں کے مابین معلومات میں ساجھیداری کا کام آسان ہوجائے گا۔ایجنسیوں کے مابین کوئی تفریق نہیں ہوگی۔


    وزیر موصوف نے مزید کہا کہ دہشت گردی کا نہ تو کوئی مذہب ہوتا ہے نہ ذات پات اور نہ جنس ۔ یہ انسانیت کے خلاف ہے ۔ حکومت دہشت گردی کو بالکل بھی برداشت نہ کرنے کی پالیسی پرعمل کرتے ہوئے دہشت گردی کے خلاف جدوجہد میں تمام ساجھیداروں کو اپنے ساتھ لے کر چلے گی۔


    ۰۰۰۰۰۰۰۰۰۰۰۰۰۰۰۰۰۰۰۰۰


    U-3142

    
    
    (Release ID: 1578855) Visitor Counter : 2
    
    
      Read this release in: Hindi , English