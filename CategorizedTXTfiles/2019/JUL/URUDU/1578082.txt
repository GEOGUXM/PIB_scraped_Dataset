      شمال مشرقی ریاستوں کی ترقی کی وزارت

      سکم میں اسپتال کی تعمیر کے لئے 358 کروڑ روپئے کی مرکزی امداد
      Posted On: 09 JUL 2019 6:53PM by PIB Delhi


    نئی دلّی، 09 جولائی/ مرکز، سکم میں تین سو بستروں والے اسپتال کی تعمیر کے لئے 358.29 کرور روپئے کی رقم فراہم کرائے گا۔ اس امر کا انکشاف صحت کے وزیر مملکت (آزادانہ چارج) شمال مشرقی خطے کی ترقی، وزیر اعظم کے دفتر میں وزیر مملکت، عملہ، عوامی شکایات، پنشن، ایٹمی توانائی اور خلاء کے وزیر مملکت ڈاکٹر جتندر سنگھ نے گزشتہ روز ڈاکٹر منی کمار شرما کی قیادت میں آئے ہوئے سکم کی ریاستی حکومت کے ایک وفد سے ملاقات کے دوران کیا۔ ڈاکٹر جتندر سنگھ نے مطلع کیا کہ نیتی آیوگ اور وزارت صحت کی جانب سے منظوری پہلے ہی دی جا چکی ہے اورشمال مشرقی خطے کی ترقی کی وزارت کی جانب سے بھی جنوبی سکم ضلع کے ڈسٹرکٹ ہیڈ کوارٹر نامچی میں مجوزہ اسپتال کی تعمیر سے متعلق منظوری جلد مہیا کرادی جائے گی۔


    ڈاکٹر جتندر سنگھ نے یاد دہانی کرائی کہ وزیر اعظم جناب نریندر مودی کی قیادت میں گزشتہ پانچ برسوں کے دوران حکومت نے متعدد زیر التوا پروجیکٹوں کو منظوری دی ہے اور شروع کرایا ہے۔ انہوں نے سکم کے اولین ایئر پورٹ کا بھی تذکرہ کیا، جس کا افتتاح وزیر اعظم نے پاکیونگ میں کیا تھا۔ انہوں نے 2016 میں وزیر اعظم کے دورے کے دوران سکم کو پہلی ”آرگینک ریاست“ قرار دیئے جانے کے اعلان کا بھی ذکر کیا۔


    ڈاکٹر جتندر سنگھ نے کہا کہ سکم فطری صلاحیتوں سے مالا مال ریاست ہے اور حالیہ برسوں کے دوران سکم میں سیاحوں کی تعداد میں زبر دست اضافہ ہوا ہے۔


    میٹنگ کے دوران سکم کے وزیر صحت نے شمال مشرقی خطے کی ترقی کے وزیر سے شمالی سکم میں منگم کے مقام پر ایک سو بستروں والا اسپتال،مشرقی سکم میں سمگ ٹیم کے مقام پر ایک سو بستروں والا اسپتال اور پاک یونگ پرائمری ہیلتھ سینٹر کو اپ گریڈ کرنے کی مانگ پیش کی۔ شمال مشرقی خطے کی ترقی کے وزیر نے ریاستی وزیر صحت کو مشورہ دیا کہ یہ تجاویز ریاستی حکومت کی سطح پر رکھی جائیں، اس کے بعد انہیں باقاعدہ طور پر مزید کارروائی کے لئے ارسال کی جائیں۔


    ۔۔۔۔۔۔


    U.2984


    م۔ ر۔ ر۔

    
    
    (Release ID: 1578082) Visitor Counter : 3
    
    
      Read this release in: English , Hindi