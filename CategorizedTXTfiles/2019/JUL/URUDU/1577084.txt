      وزارت خزانہ

      حکومت کو سماج کی وسیع تر بہتری کے لئے عوامی فلاح کے طور پر ڈاٹا کو استعمال کرنے سے متعلق اقدامات کرناضروری: اقتصادی جائزہ
      
      شہریوں کے رہن سہن میں آسانی کو بہتر بنانے کی خاطر‘‘عوام کا ڈاٹا ، عوام کے ذریعے، اور عوام کے لئے’’ حکومت کا منتر ہونا چاہئے
      
      Posted On: 04 JUL 2019 12:59PM by PIB Delhi


    نئی دہلی، 4 جولائی 2019،خزانے اور کارپوریٹ امور کی مرکزی وزیر محترمہ سیتارمن نے آج پارلیمنٹ میں اقتصادی جائزہ 19-2018 پیش کیا۔ اس میں کہا گیا ہے کہ حکومت کو عوامی فلاح ، خاص طور پر غریبوں اور ملک کے سماجی سیکٹر کا ڈاٹا تیار کرنے کے اقدامات کرنے چاہییں تاکہ سماج کی وسیع تر بہتری کے لئے اس کے فوائد کو حاصل کیا جاسکے۔ یہ اقدام بہت اہم ہے کیونکہ پرائیویٹ سیکٹر ان شعبوں میں ڈاٹا کے لئے سرمایہ کاری نہیں کرتا جہاں یہ منافع بخش نہ ہو۔


    جائزے میں کہا گیا ہے کہ حکومت کے پاس شہریوں سے متعلق انتظامی ، سروے ، ادارہ جاتی اور لین دین کے اعداد وشمار کا وسیع ذخیرہ پہلے ہی موجود ہے لیکن یہ اعداد وشمار (ڈاٹا) مختلف وزارتوں میں بکھرے ہوئے ہیں۔ حکومت الگ الگ بکھرے اعداد وشمار کو یکجا کرکے شہریوں کے لئے بہتر خدمات فراہم کرسکتی ہے۔ ان اعداد وشمار میں پیوست معلومات کو استعمال کرتے ہوئے حکومت شہریوں کے لئے رہن سہن میں آسانی میں اضافہ کرسکتی ہے ، شواہد کی بنیاد پر حقیقی پالیسی مرتب کرسکتی ہے، فلاحی اسکیموں میں ہدف کو بہتر بناسکتی ہے، الگ الگ مارکیٹ کو مربوط کرسکتی ہے، سرکاری خدمات میں زیادہ جواب دہی پیدا کرسکتی ہے اور حکمرانی میں شہریوں کی زیادہ شرکت کو فروغ دے سکتی ہے۔


    جائزے میں کہا گیا ہے کہ عوامی فلاح کے طور پر ڈاٹا تیار کرنے کی کوشش میں یہ بات بہت اہم ہے کہ رازداری کے مضمرات پر غور کیا جائے اور استعمال ہونے والے اعداد وشمار کی درستگی پر توجہ دی جائے۔ اس میں کہا گیا ہے کہ عوام کے ذریعے تیار کردہ ڈاٹا کو عوام کے لئے ہی استعمال کیا جانا چاہئے۔ غریبوں پر رازداری کے لئے اعلی افراد کی ترجیح کو تھوپنے کی کوشش نہیں کرنی چاہئے کیونکہ غریب لوگ معیار زندگی میں بہتری پر زیادہ توجہ دیتے ہیں۔


    جائزے میں کہا گیا ہے کہ اس بات کو یقینی بنانے کے لئے سماجی طور پر زیادہ سے زیادہ اعداد وشمار تیار اور استعمال کئے جائیں ، حکومت کو یا تو خود ڈاٹا فراہم کرکے یا پرائیویٹ سیکٹر کو درپیش ترغیبی ڈھانچے کو درست کرکے خود آگے آنے کی ضرورت ہے۔ اس میں مزید کہا گیا ہے کہ رازداری کے تحفظ اور خفیہ معلومات کی ساجھیداری کے لئے جدید ترین ٹیکنالوجی کی موجودگی کے پیش نظر حکومتیں ڈاٹا کی رازداری کے قانونی فریم ورک کے اندر رہتے ہوئے عوامی فلاح کے طور پر ڈاٹا تشکیل دے سکتی ہیں۔


    اقتصادی جائزے میں جس ڈاٹا کے نظام کا ویژن پیش کیا گیا ہے اس میں ایسا ڈاٹا شامل ہے جو عوام اپنی پوری مرضی کے ساتھ سرکاری اداروں کے ساتھ ساجھیداری کرتے ہیں یا وہ اعداد وشمار جو کسی خاص مقصد کے لئے سرکار کے ذریعے قانونی طور پر یکجا کئے گئے ہیں۔ اس میں کہا گیا ہے کہ اعداد وشمار چار مرحلوں پر مشتمل ہوتے ہیں جن میں اعداد وشمار یکجا کرنا ، انہیں ذخیرہ کرنا، پروسس کرنا اور تقسیم کرنا شامل ہے اور بھارت میں ان مرحلوں میں بہتری کی کافی گنجائش موجود ہے۔


    حالیہ برسوں میں ڈاٹا کے سیلاب کے ساتھ ساتھ ڈاٹا کی معمولی قیمت میں کافی کمی آئی ہے جبکہ سماج کے لئے اس کے فوائد میں کئی گنا اضافہ ہوا ہے۔ اس لئے سماج میں ڈاٹا کا استعمال ہمیشہ سے زیادہ ہے۔ جائزے میں مزید کہا گیا ہے کہ ڈاٹا کا عالمی بنیادی ڈھانچہ کافی بھروسے مند ، تیز اور محفوظ ثابت ہوا ہے جس سے ڈاٹا کے استعمال میں مدد ملتی ہے۔


    جائزے میں کہا گیا ہے کہ آدھار کے ذریعے بھارت اعداد وشمار اور ٹیکنالوجی کے انقلاب میں سرفہرست ہے۔ اس سے آگے پیش رفت کرتے ہوئے ڈاٹا اور اطلاعاتی شاہراہ کو اصل شاہراہوں کی طرح یکساں اہم بنیادی ڈھانچے کے طور پر دیکھا جانا چاہئے۔ اس طرح کا رویہ بھارت کو اپنے عوام کی فلاح وبہبود کے لئے ٹیکنالوجی کی جدت کے فوائد کو استعمال کرنے میں مددگار ہوگا۔ جائزے میں اس بات کا اعادہ کیا گیا ہے کہ حکومت کا منتر ہندوستان کے آئین کے جذبے کی طرح عوام کا ڈاٹا، عوام کے ذریعے اور عوام کے لئے ہونا چاہئے۔


    ۔۔۔۔۔۔۔۔۔۔۔۔۔۔۔۔۔۔۔


    2799 U-

    
    
    (Release ID: 1577084) Visitor Counter : 5