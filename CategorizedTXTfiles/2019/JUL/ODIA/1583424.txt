      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଦେଶରେ କମୁଛି ଆତଙ୍କବାଦୀ ଘଟଣା
      • ଆଭ୍ୟନ୍ତରୀଣ କ୍ଷେତ୍ରରେ 70% ହ୍ରାସ
      • ଜାମ୍ମୁ-କାଶ୍ମୀରରେ ଆତଙ୍କବାଦୀ କାର୍ଯ୍ୟକଳାପ 86% କମିଛି
      • ଆତଙ୍କବାଦ ବିରୋଧରେ ସରକାରଙ୍କ ଶୂନ୍ୟ ସହନଶୀଳତା ନୀତି
      • ସୁରକ୍ଷାବାହିନୀର ଅଧିକ ପ୍ରଭାବୀ କାର୍ଯ୍ୟାନୁଷ୍ଠାନ
      • କେନ୍ଦ୍ର ଓ ରାଜ୍ୟ ମଧ୍ୟରେ ଉତ୍ତମ ସମନ୍ୱୟ ପ୍ରତିଷ୍ଠା
      Posted On: 23 JUL 2019 2:34PM by PIB Bhubaneshwar


    ପୂର୍ବ ଦଶନ୍ଧି ତୁଳନାରେ ଚଳିତ ଦଶନ୍ଧି 01.04.2009 ଠାରୁ 30.06.2019 ମଧ୍ୟରେ ଦେଶରେ ଆତଙ୍କବାଦୀ ଆକ୍ରମଣ ଘଟଣା ଉଲ୍ଲେଖନୀୟ ଭାବେ ହ୍ରାସ ପାଇଛି । ଆତଙ୍କବାଦ ବିରୋଧରେ ଶୂନ୍ୟ ସହନଶୀଳତା ନୀତି , ଆତଙ୍କବାଦ ମୁକାବିଲା କ୍ଷେତ୍ରରେ ସୁରକ୍ଷାବାହିନୀର ପ୍ରଭାବୀ ଏବଂ ଲଗାତାର କାର୍ଯ୍ୟାନୁଷ୍ଠାନ କାରଣରୁ ଆତଙ୍କବାଦୀ ଆକ୍ରମଣ ଭଳି ଘଟଣା କ୍ରମାଗତ ଭାବେ ହ୍ରାସ ପାଇଛି । ଦେଶର ଆଭ୍ୟନ୍ତରୀଣ ଅଂଚଳରେ ଆତଙ୍କବାଦୀ ଆକ୍ରମଣ ଘଟଣାରେ 70% ହ୍ରାସ ପାଇଛି । ପୂର୍ବଦଶନ୍ଧିରେ ମୋଟ 71ଟି ଘଟଣା ଘଟିଥିବା ସମୟରେ ଚଳିତ ଦଶନ୍ଧିରେ ଏହା ମାତ୍ର 21ଟି ଘଟଣାରେ ସୀମିତ ରହିଛି । ଅନୁରୂପ ଭାବେ ଜାମ୍ମୁ ଓ କାଶ୍ମୀରରେ ପୂର୍ବ ଦଶନ୍ଧିରେ 23 , 290ଟି ଆତଙ୍କବାଦୀ କାର୍ଯ୍ୟକଳାପ ସଂଘଟିତ ହୋଇଥିଲା । ଏଥିରେ ମଧ୍ୟ 86% ହ୍ରାସ ଘଟି ଚଳିତ ଦଶନ୍ଧିରେ ମାତ୍ର 3187ଟି ଘଟଣା ଘଟିଛି ।


    ଆହୁରି , 2018 ତୁଳନାରେ ଚଳିତ ବର୍ଷର ଅଧା ଅବଧି ମଧ୍ୟରେ ଜାମ୍ମୁ-କାଶ୍ମୀରରେ ଆତଙ୍କବାଦୀ ଆକ୍ରମଣ ଘଟଣାରେ 28% ହ୍ରାସ ପରିଲକ୍ଷିତ ହୋଇଥିବା ବେଳେ ସୁରକ୍ଷାବାହିନୀର କାର୍ଯ୍ୟାନୁଷ୍ଠାନ 59% ବୃଦ୍ଧି ପାଇଛି ।


    ଆତଙ୍କବାଦ ବିରୋଧରେ ସରକାରଙ୍କର ଶୂନ୍ୟ ସହନଶୀଳତା ନୀତି ରହିଛି । କେନ୍ଦ୍ର ଏବଂ ରାଜ୍ୟସ୍ତରରେ ଗୁଇନ୍ଦା ଓ ସୁରକ୍ଷାବାହିନୀ ମଧ୍ୟରେ ନିବିଡ଼ ତଥା ପ୍ରଭାବୀ ସମନ୍ୱୟ ରହିଛି । ବହୁମୁଖୀ ସଂସ୍ଥା କେନ୍ଦ୍ର (ଏମଏସି)କୁ ସୁଦୃଢ଼ ଏବଂ ପୁନଃସଂଗଠିତ କରାଯାଇଛି । ଫଳରେ ଏହା ଦିନରାତି 24 ଘଂଟା ଆଧାରରେ କାର୍ଯ୍ୟ କରି ସଠିକ ସମୟରେ ସମ୍ପୃକ୍ତ କେନ୍ଦ୍ରୀ ଓ ରାଜ୍ୟ ସଂସ୍ଥାଗୁଡ଼ିକୁ ଗୁଇନ୍ଦା ସୂଚନା ପ୍ରଦାନ କରିପାରୁଛି ।


    ଆତଙ୍କବାଦ ସଂକ୍ରାନ୍ତ ମାମଲାର ତଦନ୍ତ ପାଇଁ ଜାତୀୟ ତଦନ୍ତକାରୀ ସଂସ୍ଥା (ଏନଆଇଏ)କୁ ସୁଦୃଢ଼ କରାଯାଇଛି । ଆତଙ୍କବାଦୀ କାର୍ଯ୍ୟକଳାପର ମୁକାବିଲା ପାଇଁ ରାଜ୍ୟଗୁଡ଼ିକ ସ୍ୱତନ୍ତ୍ର ବାହିନୀ ଗଠନ କରିଛନ୍ତି । ରାଜ୍ୟଗୁଡ଼ିକର ସହାୟତା ଲାଗି କେନ୍ଦ୍ରୀୟ ସଶସ୍ତ୍ର ପୋଲିସ ବାହିନୀ ଏବଂ ଜାତୀୟ ସୁରକ୍ଷା ବାହିନୀ (ଏନଏସଜି)କୁ ଦେଶର ବିଭିନ୍ନ ପ୍ରାନ୍ତରେ ମୁତୟନ କରାଯାଇଛି । ଆତଙ୍କବାଦ ମାମଲାରେ ଗୁଇନ୍ଦା ସୂଚନା ଯୋଗାଇ ଦେବା ଏବଂ ତଦନ୍ତ କରିବା ଲାଗି କେନ୍ଦ୍ରୀୟ ସଂସ୍ଥାଗୁଡ଼ିକ ପକ୍ଷରୁ ଦକ୍ଷତା ବିକାଶ କାର୍ଯ୍ୟକ୍ରମ ଆୟୋଜନ କରାଯାଉଛି ।


    ଲୋକସଭାରେ ପଚରାଯାଇଥିବା ପ୍ରଶ୍ନର ଲିଖିତ ଉତ୍ତରରେ କେନ୍ଦ୍ର ସ୍ୱରାଷ୍ଟ୍ର ବ୍ୟାପାର ରାଷ୍ଟ୍ରମନ୍ତ୍ରୀ ଜି. କିଷନ ରେଡ୍ଡୀ ଏହି ସୂଚନା ଦେଇଛନ୍ତି ।


    **********

    
    
    (Release ID: 1583424) Visitor Counter : 1