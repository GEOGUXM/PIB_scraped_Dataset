      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଜୁଲାଇ 29, 2019ରେ ‘ବାଘ ଗଣନା ରିପୋର୍ଟ-2018’ ଉନ୍ମୋଚନ ଅବସରରେ ପ୍ରଧାନମନ୍ତ୍ରୀଙ୍କ ବକ୍ତବ୍ୟ
      Posted On: 29 JUL 2019 1:33PM by PIB Bhubaneshwar


    ମନ୍ତ୍ରୀ ପରିଷଦରେ ମୋର ସାଥୀ , ଶ୍ରୀ ପ୍ରକାଶ ଜାଭଡେକର ଜୀ , ଶ୍ରୀମାନ ବାବୁଲ ସୁପ୍ରିୟୋ ଜୀ , ଏଠାରେ ଉପସ୍ଥିତ ଅନ୍ୟ ସମସ୍ତ ମହାନୁଭବ । ସର୍ବପ୍ରଥମେ ଆପଣମାନଙ୍କୁ ସମସ୍ତଙ୍କୁ ବିଶ୍ୱ ବ୍ୟାଘ୍ର ଦିବସ ଉପଲକ୍ଷେ ଅନେକ-ଅନେକ ଶୁଭକାମନା ।


    ଚଳିତ ବର୍ଷର ବିଶ୍ୱ ବ୍ୟାଘ୍ର ଦିବସ ଏଥିପାଇଁ ମଧ୍ୟ ଖାସ କାରଣ ଭାରତ ଏକ ଐତିହାସିକ ଉପଲବ୍ଧି ହାସଲ କରିଛି । ଏହି ଉପଲବ୍ଧି ପାଇଁ ଆପଣମାନେ ସମସ୍ତଙ୍କୁ ସମଗ୍ର ବିଶ୍ୱର ଜୀବ ପ୍ରେମୀମାନଙ୍କୁ ଏହି ମିଶନ ସହିତ ଜଡିତ ଅଧିକାରୀ , ସମସ୍ତ କର୍ମଚାରୀ ଏବଂ ବିଶେଷକରି ବନ ପ୍ରଦେଶମାନଙ୍କରେ ରହୁଥିବା ଆମର ଆଦିବାସୀ ଭାଇ ଭଉଣୀମାନଙ୍କୁ ହୃଦୟରୁ ଅନେକ ଅନେକ ଧନ୍ୟବାଦ ଜଣାଉଛି ।


    ବନ୍ଧୁଗଣ ,


    ଆଜି ବିଶ୍ୱ ବ୍ୟାଘ୍ର ଦିବସ ଅବସରରେ ଆମେ ବାଘକୁ ସୁରକ୍ଷା ପ୍ରଦାନ କରିବା ନେଇ ଆମର ସଂକଳ୍ପବଦ୍ଧତାକୁ ଦୋହରାଉଛୁ । ଏଇ ସଙ୍ଗେ ସଙ୍ଗେ ଘୋଷଣା ହୋଇଥିବା ବାଘ ଗଣନାର ଫଳାଫଳ ପ୍ରତ୍ୟେକ ଭାରତୀୟ , ପ୍ରତ୍ୟେକ ପ୍ରକୃତିପ୍ରେମୀଙ୍କୁ ଖୁସି କରିବ । 9 ବର୍ଷ ପୂର୍ବେ ସେଂଟ ପିଟର୍ସବର୍ଗରେ ନିଷ୍ପତ୍ତି ଗ୍ରହଣ କରାଯାଇଥିଲା ଯେ 2022 ସୁଦ୍ଧା ବାଘ ସଂଖ୍ୟାକୁ ଦ୍ୱିଗୁଣିତ କରାଯିବ । ଆମେ ଭାରତରେ ଏହି ଲକ୍ଷ୍ୟକୁ 4 ବର୍ଷ ପୂର୍ବରୁ ପୂରଣ କରିଛେ । ଯେଉଁ ଦ୍ରୂତତା ଓ ଉତ୍ସର୍ଗୀକୃତ ମନୋଭାବ ସହିତ ଆମର ଅଂଶୀଦାରମାନେ କାର୍ଯ୍ୟକରି ଏହି ସଫଳତା ହାସଲ କରିଛନ୍ତି ତାହା ଉଲ୍ଲେଖନୀୟ । ସଂକଳ୍ପରୁ ସିଦ୍ଧିର ଏହା ହେଉଛି ଏକ ଉତ୍ତମ ଉଦାହରଣ । ଭାରତର ଜନସାଧାରଣ କିଛି କରିବାକୁ ନିଷ୍ପତ୍ତି ଗ୍ରହଣ କଲେ , ଉପଯୁକ୍ତ ଫଳ ପାଇବାରେ ସେମାନଙ୍କୁ କୌଣସି ଶକ୍ତି ଅଟକାଇ ପାରିବ ନାହିଁ ।


    ବନ୍ଧୁଗଣ ମୋର ମନେ ଅଛି ଯେ , 14/15 ବର୍ଷ ପୂର୍ବେ ଯେତେବେଳେ ତଥ୍ୟ ସାମ୍ନାକୁ ଆସିଥିଲା ସେତେବେଳେ ଦେଶରେ ମାତ୍ର 1400 ବାଘ ଥିଲେ , ଏହା ବଡ ବିତର୍କର ବିଷୟ ଥିଲା , ଚିନ୍ତାର କାରଣ ହୋଇପଡିଥିଲା । ବାଘ ପ୍ରକଳ୍ପ ସହିତ ଜଡ଼ିତ ପ୍ରତ୍ୟେକ ବ୍ୟକ୍ତି ପାଇଁ ଏହା ଏକ ବଡ଼ ଆହ୍ୱାନ ଥିଲା । ବାଘ ପାଇଁ ଉପଯୁକ୍ତ ପରିବେଶରୁ ଆରମ୍ଭ କରି ଜନବସତି ସହିତ ସନ୍ତୁଳନ ରକ୍ଷା କରିବା ନେଇ ଏକ କଠିନ କାମ ସାମ୍ନାରେ ଥିଲା , ମାତ୍ର ଯେପରି ଭାବେ ସମ୍ବେଦନଶୀଳତା ସହିତ , ଆଧୁନିକ ଜ୍ଞାନକୌଶଳର ଉପଯୋଗ କରି ଏହି କାର୍ଯ୍ୟକୁ ଆଗକୁ ବଢ଼ାଗଲା , ତାହା ଅତ୍ୟନ୍ତ ପ୍ରଶଂସନୀୟ ।


    ଆଜି ଆମେ ଗର୍ବର ସହିତ କହିପାରିବା ଯେ , ଭାରତ ପାଖାପାଖି 3000 ବାଘଙ୍କ ସହିତ ବିଶ୍ୱର ସବୁଠାରୁ ବୃହତ ଏବଂ ସବୁଠାରୁ ସୁରକ୍ଷିତ ବସତି ମଧ୍ୟରୁ ଅନ୍ୟତମ । ସମଗ୍ର ବିଶ୍ୱରେ ବାଘଙ୍କର ପାଖାପାଖି ତିନି ଚତୁର୍ଥାଂଶ ବସତି ଆମ ହିନ୍ଦୁସ୍ତାନରେ ରହିଛି ।


    ଏଠାରେ ଉପସ୍ଥିତ ଆପଣମାନଙ୍କ ମଧ୍ୟରୁ ଅନେକ ଭଲ ଭାବେ ଜାଣନ୍ତି ଯେ , ବନ୍ୟପ୍ରାଣୀ ବାସସ୍ଥଳୀକୁ ସମୃଦ୍ଧ କରିବା ନେଇ ଏହି ଅଭିଯାନ କେବଳ ବାଘଙ୍କ ଠାରେ ସୀମିତ ନାହିଁ । ଗୁଜରାଟର ଗିର୍ ଜଙ୍ଗଲରେ ଦେଖାଯାଉଥିବା ଏସୀୟ ସିଂହ ଏବଂ ବରଫ ଲିଓପାର୍ଡ ମାନଙ୍କର ସଂରକ୍ଷଣ ଯୋଜନା ଉପରେ ମଧ୍ୟ ଦ୍ରୁତ ଗତିରେ କାର୍ଯ୍ୟ ହେଉଛି । ବରଂ ଗିର୍ରେ ଯେଉଁକାମ ପୂର୍ବରୁ ଚାଲିଆସୁଛି , ଏହାର ସୁଖପ୍ରଦ ପରିଣାମ ଆଜି ସଫା ସଫା ନଜରକୁ ଆସୁଛି । ଏଠାରେ ସିଂହମାନଙ୍କ ସଂଖ୍ୟାରେ 27 ପ୍ରତିଶତ ବୃଦ୍ଧି ଘଟିଛି । ମୁଁ ଖୁସି ଯେ ଭାରତର ଶ୍ରେଷ୍ଠ ଅଭ୍ୟାସର ଲାଭ ଟାଇଗର ରେଞ୍ଜର ଅନ୍ୟ ମିତ୍ର ଦେଶମାନଙ୍କୁ ବି ମିଳୁଛି ।


    ଆଜି ଜାତୀୟ ବ୍ୟାଘ୍ର ସଂରକ୍ଷଣ ପ୍ରାଧିକରଣ ସହ ଚୀନ , ରୁଷ ସମେତ 5 ଦେଶ ବୁଝାମଣା କରିଛନ୍ତି । ଖୁବଶୀଘ୍ର ଅନ୍ୟ ଦେଶମାନଙ୍କ ସହିତ ବୁଝାମଣା ହେବା ନିଶ୍ଚିତ । ଗୁଏଟମାଲା ମଧ୍ୟ ସେଠାରେ ଜାଗୁଆର ସଂରକ୍ଷଣ ପାଇଁ ଅନେକ ବୈଷୟିକ ସହାୟତା ନେଉଛି । ଏପରିକି ଖୁସିର କଥା ଯେ , ବାଘ କେବଳ ଭାରତରେ ନୁହେଁ ବରଂ ଅନ୍ୟ କେତେକ ଦେଶରେ ଆସ୍ଥାର ପ୍ରତୀକ । ଭାରତ ବ୍ୟତୀତ ମାଲେସିଆ ଓ ବାଂଲାଦେଶର ରାଷ୍ଟ୍ରୀୟ ପଶୁ ହେଉଛି ବାଘ । ଚୀନ ସଂସ୍କୃତିରେ ତ ବାଘ ବର୍ଷ ପାଳନ କରାଯାଏ । ଅର୍ଥାତ ଏକ ପ୍ରକାର ଦେଖିଲେ ବାଘ ସହିତ ଜଡିତ ଯେକୌଣସି ପଦକ୍ଷେପ ଅନେକ ଦେଶକୁ , ସେଠାକାର ଲୋକମାନଙ୍କୁ ବ୍ୟାପକ ଭାବେ ପ୍ରଭାବିତ କରିଥାଏ ।


    ବନ୍ଧୁଗଣ ,


    ଉନ୍ନତ ପରିବେଶ ବିନା ମଣିଷର ସଶକ୍ତିକରଣ ଅପୂରଣୀୟ । ତେଣୁ ଆଗାମୀ ମାର୍ଗ ଚୟନାତ୍ମକ ନୁହେଁ ବରଂ ସାମଗ୍ରୀକ ଭାବ ହେବା ଆବଶ୍ୟକ । ପରିବେଶ ସଂରକ୍ଷଣ ପାଇଁ ଆମକୁ ସୁଦୂରପ୍ରସାରୀ ଓ ସାମଗ୍ରୀକ ଦୃଷ୍ଟିକୋଣ ଗ୍ରହଣ କରିବାର ଆବଶ୍ୟକତା ରହିଛି ।


    ଅନେକ ଉଦ୍ଭିଦ ଓ ପ୍ରାଣୀ ରହିଛନ୍ତି ଯେଉଁମାନଙ୍କୁ କି ଆମର ସହାୟତା ଆବଶ୍ୟକ । ଏ ନେଇ ଆମେ କଣ କରିପାରିବା , ବୈଷୟିକ ଜ୍ଞାନ ହେଉ କିମ୍ବା ମାନବୀୟ ସହାୟତା ହେଉ ଆମେ ସେମାନଙ୍କୁ ଏକ ନୂଆ ଜୀବନଧାରା ପ୍ରଦାନ କରିପାରିବା । ଯାହାଦ୍ୱାରା କି ସେମାନେ ଆମ ଗ୍ରହକୁ ସୌନ୍ଦର୍ଯ୍ୟ ଓ ବିବିଧତା ପ୍ରଦାନ କରିବେ । ଆହୁରି ମଧ୍ୟ ଏକ ପୁରୁଣା ଯୁକ୍ତି ରହିଛି – ବିକାଶ କିମ୍ବା ପରିବେଶ । ଉଭୟ ପକ୍ଷ ମତ ପ୍ରଦାନ କରନ୍ତି ଯେ , ଉଭୟ ପାରସ୍ପରିକ ଭାବେ ସ୍ୱତନ୍ତ୍ର ନା ନାହିଁ ।


    ମାତ୍ର ଆମକୁ ସହ-ଅସ୍ତିତ୍ୱକୁ ମଧ୍ୟ ସ୍ୱୀକାର କରିବାକୁ ପଡିବ ଏବଂ ଏହି ସହ-ଯାତ୍ରାର ମହତ୍ୱକୁ ମଧ୍ୟ ବୁଝିବାକୁ ପଡିବ । ମୁଁ ଭାବୁଛି ବିକାଶ ଓ ପରିବେଶ ମଧ୍ୟରେ ଏକ ସୁସ୍ଥ ସନ୍ତୁଳନ ସମ୍ଭବ । ଆଉ ଆମେ ଦେଶ ହେଉଛି ଏପରି ଯେଉଁଠାରେ ଆମକୁ ହଜାର ହଜାର ବର୍ଷ ଧରି ସହ-ଅସ୍ତିତ୍ୱର ଶିକ୍ଷା ପ୍ରଦାନ କରାଯାଇଛି । ଆମ ପୂର୍ବପୁରୁଷମାନେ ଯେଉଁ ଭଗବାନଙ୍କ କଳ୍ପନା କରିଥିଲେ ସହ-ଅସ୍ତିତ୍ୱର ଉଦାହରଣ ସେଥିରେ ଅନୁଭବ ହେଉଥିଲା ; ଏହା ହେଉଛି ଶ୍ରାବଣ ମାସ ; ସୋମବାର , ଶିବଙ୍କ ଗଳାରେ ସାପ ଅଛି ଏବଂ ଏହି ପରିବାରରେ ଗଣେଶଙ୍କ ବାହନ ହେଉଛି ମୂଷା । ମୂଷାକୁ ଖାଇବା ସାପର ଅଭ୍ୟାସ , ମାତ୍ର ଶିବ ନିଜ ପରିବାରରେ ସହ-ଅସ୍ତିତ୍ୱର ବାର୍ତା ପ୍ରଦାନ କରନ୍ତି । ଏହା ନିଜ ଭିତରେ ଆମ ଏଠି କୌଣସି ପରମାତ୍ମାଙ୍କ କଳ୍ପନା ପଶୁ , ପକ୍ଷୀ , ଉଦ୍ଭିଦ ବିନା କରାଯାଇନାହିଁ , ଏହା ସହିତ ଯୋଡା ଯାଇଛି ।


    ଆମ ରାଜନୀତିରେ , ଆମ ଅର୍ଥନୀତିରେ ଆମକୁ ସଂରକ୍ଷଣ ସମ୍ବନ୍ଧୀୟ ଆଲୋଚନାକୁ ପରିବର୍ତ୍ତନ କରିବାକୁ ପଡିବ । ଆମକୁ ଉଭୟ ଚତୁର ଓ ସମ୍ବେଦନଶୀଳ ହେବାକୁ ପଡିବ ଏବଂ ପରିବେଶର ସ୍ଥାୟୀତ୍ୱ ଓ ଅର୍ଥନୈତିକ ପ୍ରଗତି ମଧ୍ୟରେ ଏକ ସୁସ୍ଥ ସନ୍ତୁଳନ ସୃଷ୍ଟି କରିବାକୁ ପଡିବ ।


    ଭାରତ ଉଭୟ ଅର୍ଥନୈତିକ ଏବଂ ପରିବେଶଗତ ଭାବେ ସମୃଦ୍ଧ ହେବ । ଭାରତ ଅଧିକ ରାସ୍ତା ନିର୍ମାଣ କରିବ ଏବଂ ଏହାର ନଦୀମାନେ ସ୍ୱଚ୍ଛ ହେବେ । ଭାରତର ରେଳ ସଂଯୋଗ ବ୍ୟବସ୍ଥା ଉନ୍ନତ ହେବ ଏବଂ ଅନେକ ଉଦ୍ଭିଦ ମଧ୍ୟ ରହିବେ । ଭାରତ ଆମ ନାଗରିକମାନଙ୍କ ପାଇଁ ଅଧିକ ଗୃହ ନିର୍ମାଣ କରିବ ଏବଂ ଏହି ସମୟରେ ପଶୁମାନଙ୍କ ପାଇଁ ଗୁଣାତ୍ମକ ବାସସ୍ଥଳୀ ମଧ୍ୟ ସୃଷ୍ଟି କରିବ । ଭାରତର ଏକ ଜୀବନ୍ତ ସାମୁଦ୍ରିକ ଅର୍ଥନୀତି ରହିବ ଏବଂ ଏକ ସୁସ୍ଥ ସାମୁଦ୍ରିକ ପରିବେଶ ରହିବ । ଏହି ସନ୍ତୁଳନ ଏକ ଶକ୍ତିଶାଳୀ ଏବଂ ସାମଗ୍ରୀକ ଭାରତ ନିର୍ମାଣରେ ଯୋଗଦାନ କରିବ ।


    ବନ୍ଧୁଗଣ , ବିଗତ 5 ବର୍ଷ ମଧ୍ୟରେ ଯେଉଁଠାରେ ଦେଶର ନୂତନ ପିଢି ପାଇଁ ଭିତ୍ତିଭୂମି କ୍ଷେତ୍ରରେ ଦ୍ରୁତ ଗତିରେ କାର୍ଯ୍ୟ ହୋଇଛି ସେହିପରି ଭାରତରେ ଜଙ୍ଗଲର ଘନତ୍ୱ ମଧ୍ୟ ବଢ଼ୁଛି । ଏତଦବ୍ୟତୀତ ଦେଶରେ ସଂରକ୍ଷିତ ଅଂଚଳର ସଂଖ୍ୟାରେ ମଧ୍ୟ ବୃଦ୍ଧି ହେଉଛି । 2014ରେ ଭାରତରେ ସଂରକ୍ଷିତ ଅଂଚଳ ସଂଖ୍ୟା ଥିଲା 692 , 2019ରେ ଏହା ବୃଦ୍ଧି ପାଇ 860ରୁ ଅଧିକ ହୋଇଛି । ଏଥି ସହିତ ସାମାଜିକ ସଂରକ୍ଷଣ କ୍ଷେତ୍ର ସଂଖ୍ୟା ମଧ୍ୟ 2014ରେ 43 ଥିଲାବେଳେ ଏଥିରେ ବୃଦ୍ଧି ଘଟି ପାଖାପାଖି 100କୁ ଅତିକ୍ରମ କରିଛି ।


    ବାଘ ସଂଖ୍ୟା ବଢ଼ିବା , ସଂରକ୍ଷିତ ଅଂଚଳ ସଂଖ୍ୟା ବଢ଼ିବା କେବଳ ଏକ ତଥ୍ୟ ନୁହେଁ , ଏହାର ବହୁତ ବଡ଼ ପ୍ରଭାବ ପର୍ଯ୍ୟଟନ ଏବଂ ରୋଜଗାରର ସାଧନ ଉପରେ ମଧ୍ୟ ପଡିଥାଏ । ମୁଁ କେଉଁଠାରେ ପଢ଼ିଥିଲି ଯେ , ରନ୍ଥାମ୍ବୋରରେ ଯେଉଁଠାରେ ମହୀଶୂର ବାଘୁଣୀ ‘ ମଛଲି ’ ଥିଲା , ତାକୁ କେବଳ ଦେଖିବାକୁ ଲକ୍ଷ ଲକ୍ଷ ଦେଶୀ-ବିଦେଶୀ ପର୍ଯ୍ୟଟକ ଡେରା ପକାଇ ରହୁଥିଲେ । ଏଥିପାଇଁ ବାଘମାନଙ୍କ ସଂରକ୍ଷଣ ସହିତ ଆମକୁ ପରିବେଶ ସହାୟକ ଇକୋ-ଟୁରିଜିମ ଭିତ୍ତିଭୂମି ନିର୍ମାଣ ଉପରେ ମଧ୍ୟ ଗୁରୁତ୍ୱ ଦେବାକୁ ପଡିବ ।


    ବନ୍ଧୁଗଣ , ପରିବେଶର ସୁରକ୍ଷା ପାଇଁ ଗ୍ରହଣ କରାଯାଇଥିବା ଭାରତର ସମସ୍ତ ପଦକ୍ଷେପ ଆମକୁ ପାଣିପାଗ କାର୍ଯ୍ୟଧାରାରେ ବୈଶ୍ୱିକ ଅଗ୍ରଦୂତରେ ପରିଣତ କରିଛି । 2020 ପୂର୍ବରୁ ନିର୍ଗମନ ଘନତ୍ୱ ଜିଡିପି ପାଇଁ ମଧ୍ୟ ଯେଉଁ ଲକ୍ଷ ରଖାଯାଇଥିଲା ଭାରତ ତାହାକୁ ପୂର୍ବରୁ ପ୍ରାପ୍ତ କରିସାରିଛି । ଆଜି ଭାରତ ବିଶ୍ୱର ସେହି ଶୀର୍ଷ ଦେଶମାନଙ୍କ ମଧ୍ୟରେ ରହିଛି ଯେଉଁମାନେ ସେମାନଙ୍କ ଅର୍ଥବ୍ୟବସ୍ଥାକୁ ସ୍ୱଚ୍ଛ ଜାଳେଣି ଆଧାରିତ କିମ୍ବା ଅକ୍ଷୟ ଶକ୍ତି ଆଧାରିତ କରିବାରେ ଲାଗିଛନ୍ତି । ବର୍ଜ୍ୟ ଏବଂ ଜୈବ ଜାଳେଣିକୁ ଆମର ଶକ୍ତି ସୁରକ୍ଷାର ଏକ ବ୍ୟାପକ ଅଂଶ ଭାବେ ଆମେ ନିର୍ମାଣ କରୁଛୁ ।


    ଏତଦବ୍ୟତୀତ ଏବେ ଯେଉଁ ଇଲେକ୍ଟ୍ରୋନିକ ମୋବିଲିଟି ଉପରେ କାମ ଚାଲିଛି , ଜୈବ ଜାଳେଣି ଉପରେ କାମ ହେଉଛି , ସ୍ମାର୍ଟ ସିଟି ଉପରେ କାମ ହେଉଛି , ଏହାଦ୍ୱାରା ମଧ୍ୟ ପରିବେଶର ଉନ୍ନତିରେ ଆମେ ଜଡିତ ଅଛୁ । ଅକ୍ଷୟ ଶକ୍ତି ସମ୍ବନ୍ଧରେ ତ ଆମେ ଦ୍ରୁତ ଗତିରେ ଆମ ଲକ୍ଷ୍ୟ ଆଡକୁ ଆଗକୁ ବଢ଼ୁଛୁ । 2022 ପର୍ଯ୍ୟନ୍ତ ଆମେ ଯେଉଁ 175 ଗିଗାୱାଟ ଅକ୍ଷୟ ଶକ୍ତି ବାହାର କରିବାର ଲକ୍ଷ୍ୟ ରଖିଛୁ , ତାହା ହାସଲ କରିବା ପାଇଁ ପୂରା କ୍ଷମତାରେ କାର୍ଯ୍ୟ ଆଗେଇ ଚାଲିଛି ।


    ସେହିପରି ଆନ୍ତର୍ଜାତିକ ସୌର ମେଂଟ ଅର୍ଥାତ ‘ ଆଇଏସଏ ’ ମାଧ୍ୟମରେ ଆମେ ବିଶ୍ୱର ଅନେକ ଦେଶକୁ ସୌର ଶକ୍ତି ସହ ଯୋଡିବାରେ ପ୍ରମୁଖ ଭୂମିକା ଗ୍ରହଣ କରୁଛୁ । ଏବେ - One World, One Sun, One Grid - ଏକ ପୃଥିବୀ , ଏକ ସୂର୍ଯ୍ୟ , ଏକ ଗ୍ରୀଡ : ଆମ ଲକ୍ଷ୍ୟ ହେବା ଆବଶ୍ୟକ ।


    ଉଜ୍ଜ୍ୱଳା ଏବଂ ଉଜାଲା ପରି ଯୋଜନା ଦେଶର ସାଧାରଣ ଜୀବନକୁ ତ ସହଜ କରୁଛି , ଏହାଦ୍ୱାରା ପରିବେଶର ମଧ୍ୟ ସେବା ହେଉଛି । ଦେଶର ପ୍ରତ୍ୟେକ ପରିବାରକୁ ଏଲପିଜି ସଂଯୋଗ ପ୍ରଦାନ କରାଯିବା ଦ୍ୱାରା ଆମକୁ ବହୁ ସଂଖ୍ୟାରେ ଗଛ ହାଣିବା , ସେମାନଙ୍କୁ ହାନି ପହଁଚାଇବା ଉପରେ ଅଙ୍କୁଶ ଲଗାଇବାରେ ସଫଳତା ମିଳୁଛି । ଦେଶର ପ୍ରତ୍ୟେକ ଘର , ପ୍ରତ୍ୟେକ ବିଲ୍ଡିଂ , ପ୍ରତ୍ୟେକ ସଡକ , ପ୍ରତ୍ୟେକ ଗଳିରେ ଏଲଇଡ଼ି ବଲବ ଲଗାଇବାର ଯେଉଁ ଅଭିଯାନ ଚାଲୁଛି , ଏହାଦ୍ୱାରା ବିଦ୍ୟୁତ ତ ବଂଚୁଛି , ଅଙ୍ଗାରକାମ୍ଳ ନିର୍ଗମନରେ ମଧ୍ୟ ଅନେକ ହ୍ରାସ ଘଟୁଛି ଏବଂ ଏଥିସହିତ ମଧ୍ୟମ ବର୍ଗର ପରିବାର ମାନଙ୍କରେ ବିଜୁଳି ବି କମ ହେଉଛି , ସେମାନଙ୍କୁ ଆର୍ଥିକ ଲାଭ ମଧ୍ୟ ମିଳିଛି ।


    ବନ୍ଧୁଗଣ , ଆଜି ଭାରତର ପରିଚୟ ବିଶ୍ୱର ସେହି ଦେଶମାନଙ୍କ ମଧ୍ୟରେ ରହିଛି ଯେଉଁମାନେ କି ନିଜର ଏବଂ ବିଶ୍ୱର ହିତ ପାଇଁ ଯେଉଁ ସଂକଳ୍ପ ନେଇଥା ’ ନ୍ତି , ତାହାକୁ ଯଥା ସମୟରେ ପୂରଣ କରିଥାନ୍ତି । ଦାରିଦ୍ର୍ୟ ଦୂରୀକରଣ ଏବଂ ସ୍ଥାୟୀ ବିକାଶ ଲକ୍ଷ୍ୟକୁ ହାସଲ କରିବାରେ ଭାରତ ବିଶ୍ୱରେ ଅଗ୍ରଣୀ ରହିବ , ଏନେଇ ମୋର ସମ୍ପୂର୍ଣ୍ଣ ବିଶ୍ୱାସ ରହିଛି । ବନ୍ଧୁଗଣ , ଏହିପରି ପ୍ରୟାସ ଫଳରେ ଆଜି ଭାରତର ପରିଚୟ ବିଶ୍ୱର ସେହି ଦେଶମାନଙ୍କରେ ରହିଛି ଯେଉଁମାନେ ନିଜର ଏବଂ ବିଶ୍ୱର ହିତ ପାଇଁ ଯେଉଁ ସଂକଳ୍ପ ନେଇଥା ’ ନ୍ତି , ତାହାକୁ ଯଥା ସମୟରେ ପୂରଣ କରିଥାନ୍ତି ।


    ଆମେ ଯେହେତୁ ସଂଖ୍ୟାକୁ ନେଇ ଆଜି ଉତ୍ସବ ପାଳନ କରୁଛେ , ଆମକୁ ହୃଦୟଙ୍ଗମ କରିବାକୁ ପଡିବ ଯେ ଧ୍ୱଂସପ୍ରାପ୍ତ ଓ ସଙ୍କୁଚିତ ବାସସ୍ଥାନ , ବେଆଇନ ବ୍ୟବସାୟ ଓ ଚୋରା ଚାଲାଣ ଯୋଗୁ ଏହି ରାଜକୀୟ ପଶୁ ଘୋର ବିପଦର ସମ୍ମୁଖୀନ ହେଉଛନ୍ତି । ପୁନଶ୍ଚ ପଶୁ ସୁରକ୍ଷା ଓ ସଂରକ୍ଷଣ କରିବା ପାଇଁ ଯାହା ସବୁ କରିବା ଆବଶ୍ୟକ ତାହା କରିବା ପାଇଁ ଭାରତ ସଂକଳ୍ପବଦ୍ଧ ।


    ଏସିଆରେ ଦୃଢ଼ ଭାବେ ବାଘ ଶିକାର ଓ ଏହାର ବେଆଇନ କାରବାରକୁ ବନ୍ଦ କରିବା ପାଇଁ ଟାଇଗର ରେଞ୍ଜ ଦେଶଗୁଡ଼ିକର ସରକାରର ମୁଖ୍ୟମାନଙ୍କୁ ମୁଁ ଅନୁରୋଧ କରିବି ଏବଂ ସେମାନଙ୍କୁ ବିଶ୍ୱ ନେତୃବୃନ୍ଦଙ୍କ ଏକ ସଂଗଠନ ମାଧ୍ୟମରେ ଏକାଠି କରିବି । ଏହି ବିଶ୍ୱ ବ୍ୟାଘ୍ର ଦିବସରେ ପୁଣି ଥରେ ମୁଁ ଆପଣମାନଙ୍କୁ ଅଭିନନ୍ଦନ ଜଣାଉଛି ।


    ଏକ ସବୁଜ ଏବଂ ନିରନ୍ତର ସୁସ୍ଥ ପରିବେଶ ବିଶିଷ୍ଟ ଦେଶ ସୃଷ୍ଟି କରିବା ପାଇଁ ଆସନ୍ତୁ ସମସ୍ତେ ମିଳିତ ଭାବେ ଶପଥ ନେବା ।


    ବାଘ ଏହି ନିରନ୍ତରତାର ପ୍ରତୀକ ହେଉ ।


    ଏହି କ୍ଷେତ୍ର ସହିତ ଜଡିତ ସମସ୍ତ ଜନସାଧାରଣଙ୍କୁ ମୁଁ ଏୟା କହିବି ଯେ ଯେଉଁ କାହାଣୀ ‘ ଏକ ଥା ଟାଇଗର ’ ସହିତ ଆରମ୍ଭ ହୋଇ ‘ ଟାଇଗର ଜିନ୍ଦା ହେ ’ ପର୍ଯ୍ୟନ୍ତ ପହଁଚିଛି , ତାହା ସେଠାରେ ଅଟକି ନଯାଉ । କେବଳ ଟାଇଗର ଜିନ୍ଦା ହେଲେ କାମ ଚଳିବ ନାହିଁ ଏବଂ ପୂର୍ବରୁ ସିନେମା ବାଲା ଗାଉଥିଲେ ବାଗୋଁ ମେଁ ବାହାର ହେ , ଏବେ ସୁପ୍ରିୟୋ ଜୀ ଗାଇବେ-ବାଘୋ ମେଁ ବାହାର ହେ ।


    ବ୍ୟାଘ୍ର ସଂରକ୍ଷଣ ସହିତ ଜଡିତ ଯେଉଁ ପ୍ରୟାସ ରହିଛି ସେସବୁର ବିସ୍ତାର ହେବା ଆବଶ୍ୟକ , ସେଗୁଡିକୁ ଗତିଶୀଳ ଏବଂ ଦ୍ରୁତ କରିବା ଆବଶ୍ୟକ ।


    ଏହି ଆଶା , ଏହି ବିଶ୍ୱାସ ସହିତ ପୁଣିଥରେ ଆପଣମାନଙ୍କୁ ସମସ୍ତଙ୍କୁ ଅନେକ ଅନେକ ଅଭିନନ୍ଦନ ଏବଂ ଶୁଭକାମନା ଜଣାଉଛି ।


    ଧନ୍ୟବାଦ ।


    **********

    
    
    (Release ID: 1583598) Visitor Counter : 1