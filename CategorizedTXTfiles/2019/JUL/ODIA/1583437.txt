      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଲୋକସଭାରେ ବେଆଇନ କାର୍ଯ୍ୟକଳାପ (ନିରାକରଣ) ସଂଶୋଧନ ବିଲ, 2019 ପାରିତ
      • ଆତଙ୍କବାଦର ମୂଳୋତ୍ପାଟନ ଲାଗି କଠୋର ଆଇନ ଜରୁରି : କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ
      • ଆତଙ୍କବାଦ ବିରୋଧୀ କାର୍ଯ୍ୟାନୁଷ୍ଠାନ ପ୍ରକ୍ରିୟାରେ ଏନଆଇଏ ଡିଜିଙ୍କୁ ସମ୍ପତ୍ତି ବାଜ୍ୟାପ୍ତି କରିବା କ୍ଷମତା ପ୍ରଦାନ କରିବାକୁ ପ୍ରସ୍ତାବ
      • ଆତଙ୍କବାଦ ମାମଲାର ତଦନ୍ତ ଆରମ୍ଭ କରିବା ଲାଗି ରାଜ୍ୟ ସରକାରଙ୍କ ଠାରୁ ଏନଆଇଏକୁ ଅନୁମତି ଆଣିବାକୁ ପଡିବନି
      Posted On: 24 JUL 2019 2:55PM by PIB Bhubaneshwar


    ଲୋକସଭାରେ ବେଆଇନ କାର୍ଯ୍ୟକଳାପ (ନିରାକରଣ) ସଂଶୋଧନ ବିଲ , 2019 ଆଜି ପାରିତ ହୋଇଛି । ବିଲ୍ ସମ୍ପର୍କରେ ମତବ୍ୟକ୍ତ କରି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ଅମିତ ଶାହ କହିଥିଲେ ଯେ ଦେଶରୁ ଆତଙ୍କବାଦର ମୂଳୋତ୍ପାଟନ କରାଯିବା ଜରୁରି । ଏ କ୍ଷେତ୍ରରେ ତଦନ୍ତକାରୀ ସଂସ୍ଥାଗୁଡ଼ିକୁ ସୁଦୃଢ଼ କରିବା ଲାଗି ଏକ କଠୋର ଆଇନର ଆବଶ୍ୟକତା ରହିଛି । ଏହି ପ୍ରସଙ୍ଗର ଜରୁରି ଆବଶ୍ୟକତାକୁ ସମସ୍ତେ ବୁଝିବା ଆବଶ୍ୟକ । ସେ ଆହୁରି କହିଥିଲେ ଯେ ଆଇନରେ ପ୍ରସ୍ତାବିତ ସଂଶୋଧନର ଉଦ୍ଦେଶ୍ୟ ହେଉଛି ଆତଙ୍କବାଦ ସହ ଜଡ଼ିତ ଅପରାଧଗୁଡ଼ିକର ତ୍ୱରିତ ଯାଂଚ ଓ ବିଚାର ସୁବିଧା ପ୍ରଦାନ କରିବା ଏବଂ ଆତଙ୍କବାଦୀ କାର୍ଯ୍ୟକଳାପରେ ଲିପ୍ତ ବ୍ୟକ୍ତିକୁ ଅନ୍ତର୍ଜାତୀୟ ମାନକ ଅନୁଯାୟୀ ଆତଙ୍କବାଦୀ ଘୋଷଣା କରିବାର ବ୍ୟବସ୍ଥା କରିବା ।


    ଆତଙ୍କବାଦକୁ ନେଇ ରାଜନୀତି କରାଯିବା ଉଚିତ ନୁହେଁ । ଆତଙ୍କବାଦର ମୁକାବିଲା କରିବା ଏବଂ ତଦନ୍ତକାରୀ ସଂସ୍ଥାଗୁଡ଼ିକୁ ଆତଙ୍କବାଦୀଙ୍କ ଠାରୁ 4 ପାଦ ଆଗରେ ରଖିବା ଲାଗି ଏକ କଠୋର ଆଇନ ଲାଗୁ କରାଯିବାକୁ ସମସ୍ତ ସଦସ୍ୟ ରାଜନୈତିକ ବିଚାର ଠାରୁ ଉର୍ଦ୍ଧ୍ଵକୁ ଯାଇ ସମର୍ଥନ କରିବା ଆବଶ୍ୟକ ବୋଳି ଶ୍ରୀ ଶାହ କହିଥିଲେ ।


    ମନ୍ତ୍ରୀ ଆହୁରି କହିଥିଲେ ଯେ ମୂଳ ଆଇନ 1967ରେ ପ୍ରଣୟନ କରାଯାଇଥିଲା । ଏହାପରେ ସମସ୍ତ ସଂଶୋଧନ କରାଯାଇଥିଲା , ଏ ସରକାର ସେତେବେଳେ କ୍ଷମତାରେ ନଥିଲେ । ଆମେ ଯେଉଁଠି ଥାଉ , ସରକାରରେ ଥାଉ କିମ୍ବା ନଥାଉ , ଆତଙ୍କବାଦର ମୂଳୋତ୍ପାଟନ ପ୍ରତି ଆମେ ସମ୍ପୂର୍ଣ୍ଣ ସଂକଳ୍ପବଦ୍ଧ ରହିଛୁ ବୋଲି ସେ କହିଥିଲେ ।


    ଶ୍ରୀ ଶାହା କହିଥିଲେ ଯେ ଏହି ବିଲକୁ କୌଣସି ବ୍ୟକ୍ତିବିଶେଷଙ୍କ ବିରୋଧରେ ଅପବ୍ୟବହାର କରାଯିବ ନାହିଁ । ତେବେ ସହରୀ ମାଓବାଦୀଙ୍କ ସମେତ ଯେଉଁମାନେ ଭାରତର ନିରାପତ୍ତା ଏବଂ ସାର୍ବଭୌମତ୍ୱ ପ୍ରତି ବିପଦ ସୃଷ୍ଟି କରିବା ଭଳି ଆତଙ୍କବାଦୀ କାର୍ଯ୍ୟକଳାପରେ ଲିପ୍ତ ରହୁଛନ୍ତି ସେମାନଙ୍କ ବିରୋଧରେ ତଦନ୍ତକାରୀ ଏଜେନ୍ସିଗୁଡ଼ିକ କଠୋର କାର୍ଯ୍ୟାନୁଷ୍ଠାନ ଗ୍ରହଣ କରିବେ ।


    ଗିରଫ ଏବଂ ଜାମିନ ବ୍ୟବସ୍ଥାରେ କୌଣସି ପରିବର୍ତ୍ତନ କରାଯାଇନାହିଁ । ତେଣୁ କୌଣସି ବ୍ୟକ୍ତିର ମୌଳିକ ଅଧିକାର କ୍ଷୂର୍ଣ୍ଣ ହେବ ନାହିଁ ବୋଲି ସ୍ପଷ୍ଟ ହୋଇଯାଇଥିବା ଶ୍ରୀ ଶାହ ସୂଚନା ଦେଇଥିଲେ । ଆହୁରି ପ୍ରମାଣର ଚାପ ଅଭିଯୁକ୍ତ ନୁହେଁ ବରଂ ତଦନ୍ତକାରୀ ଏଜେନ୍ସି ଉପରେ ରହିବ । ଏହି ବ୍ୟବସ୍ଥା ମଧ୍ୟ ପରିବର୍ତ୍ତନ ହୋଇନାହିଁ ବୋଲି ମନ୍ତ୍ରୀ କହିଥିଲେ ।


    ଆତଙ୍କବାଦ ବିରୋଧରେ କାର୍ଯ୍ୟାନୁଷ୍ଠାନ ପ୍ରକ୍ରିୟାରେ ସମ୍ପତ୍ତି ବାଜ୍ୟାପ୍ତି କରିବାର କ୍ଷମତା ଏନଆଇଏ ଡିଜିଙ୍କୁ ପ୍ରଦାନ କରାଯିବା ପ୍ରସ୍ତାବକୁ ସମର୍ଥନ କରି ଶ୍ରୀ ଶାହ କହିଥିଲେ ଯେ ବାସ୍ତବ କ୍ଷେତ୍ରରେ ଲାଗୁ ହୋଇପାରିଲେ ହିଁ କଠୋର ଆଇନ ଫଳପ୍ରଦ ହୋଇଥାଏ । ବର୍ତ୍ତମାନର ବ୍ୟବସ୍ଥା ଅନୁଯାୟୀ , ଆତଙ୍କବାଦ ମାମଲାର ତଦନ୍ତ ଆରମ୍ଭ କରିବା ଲାଗି ଏନଆଇଏକୁ ସମ୍ପୃକ୍ତ ରାଜ୍ୟ ସରକାରଙ୍କ ପୋଲିସ ମହାନିର୍ଦ୍ଦେଶକଙ୍କ ଠାରୁ ଅନୁମତି ଆଣିବାକୁ ପଡ଼ୁଥିଲା । ଯାହା ତଦନ୍ତ ପ୍ରକ୍ରିୟାକୁ ବିଳମ୍ବିତ କରୁଥିଲା ।


    ଆତଙ୍କବାଦ ଘଟଣାର ତଦନ୍ତ ସମୟରେ ସମ୍ପତ୍ତି ବାଜ୍ୟାପ୍ତି କରିବାର କ୍ଷମତା ତଦନ୍ତକୁ ତ୍ୱରାନ୍ୱିତ କରିବା ଲାଗି ନିଆଯାଇଛି । ଏହା ସଂଘୀୟ ନୀତି ବିରୋଧରେ ନୁହେଁ ବୋଲି ମନ୍ତ୍ରୀ କହିଥିଲେ ।


    ବ୍ୟକ୍ତିର ମାନସିକତାରେ ହିଁ ଆତଙ୍କବାଦ ରହିଛି । ଏଥିପାଇଁ କୌଣସି ସଂଗଠନ ଦାୟୀ ନୁହେଁ । ତେଣୁ ପ୍ରଥମରୁ ଜଣେ ବ୍ୟକ୍ତିକୁ ଯଦି ଅନ୍ୟମାନଙ୍କୁ ଆତଙ୍କବାଦ ଲାଗି ପ୍ରବର୍ତ୍ତାଇବା ନିମନ୍ତେ ବୈଚାରିକ ଓ ଆର୍ଥିକ ସହାୟତା ପ୍ରଦାନ କରିବାରୁ ରୋକଯାଇପାରେ ତା ’ ହେଲେ ଆତଙ୍କବାଦର ମୂଳୋତ୍ପାଟନ ସମ୍ଭବ ହୋଇପାରିବ । ତେଣୁ ନିର୍ଦ୍ଧାରିତ ଆଇନଗତ ପ୍ରକ୍ରିୟାରେ ଜଣେ ବ୍ୟକ୍ତିକୁ ଆତଙ୍କବାଦୀ ଘୋଷଣା କରିବା ଆତଙ୍କବାଦ ନିରାକରଣ ଦିଗରେ ଏକ ପ୍ରମୁଖ ପଦକ୍ଷେପ ହେବ ବୋଲି ସେ କହିଥିଲେ ।


    **********

    
    
    (Release ID: 1583437) Visitor Counter : 1