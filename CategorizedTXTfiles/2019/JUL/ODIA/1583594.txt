      ରାଷ୍ଟ୍ରପତିଙ୍କ ସଚିବାଳୟ

      ବେନିନରେ ରାଷ୍ଟ୍ରପତି ରାମ ନାଥ କୋବିନ୍ଦ ବେନିନ ପ୍ରତିପକ୍ଷଙ୍କ ସହିତ ପ୍ରତିନିଧିସ୍ତରୀୟ ଆଲୋଚନା
      • ବେନିନରେ ବିକାଶମୂଳକ ପ୍ରକଳ୍ପ ପାଇଁ 100 ମିଲିୟନ ଆମେରିକୀୟ ଡଲାର ଋଣ ପ୍ରସ୍ତାବ ଦେଲା ଭାରତ
      • ଆତଙ୍କବାଦ ଓ ଜଳଦସ୍ୟୁ ସମସ୍ୟାର ମୁକାବିଲା ପାଇଁ ଉଭୟ ରାଷ୍ଟ୍ର ପକ୍ଷରୁ ସଂକଳ୍ପ
      Posted On: 29 JUL 2019 1:20PM by PIB Bhubaneshwar


    ପଶ୍ଚିମ ଆଫ୍ରିକୀୟ ରାଷ୍ଟ୍ର- ବେନିନ , ଗାମ୍ବିୟା ଓ ଗୁଏନା ଗସ୍ତର ପ୍ରଥମ ଚରଣରେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଗତକାଲି (28 ଜୁଲାଇ , 2019) ବେନିନର କୁଟୋନୁରେ ପହଁଚିଛନ୍ତି । ଭାରତର ପ୍ରଥମ ରାଷ୍ଟ୍ରମୁଖ୍ୟ ଭାବେ ସେ ଏହି ତିନୋଟି ରାଷ୍ଟ୍ରକୁ ଗସ୍ତ କରିଛନ୍ତି ।


    ଆଜି ଅର୍ଥାତ୍ ଜୁଲାଇ 29 ତାରିଖରେ ରାଷ୍ଟ୍ରପତି କୁଟୋନୁର ମାରିନାରେ ଥିବା ରାଷ୍ଟ୍ରପତି ଭବନରେ ପ୍ରତିପକ୍ଷ ପାଟ୍ରିକ ଟାଲୋନଙ୍କୁ ଭେଟିଥିଲେ । ରାଷ୍ଟ୍ରପତିଙ୍କୁ ସେଠାରେ ରାଜକୀୟ ସ୍ୱାଗତ କରାଯାଇଥିଲା ।


    ରାଷ୍ଟ୍ରପତିଙ୍କ ଅଧ୍ୟକ୍ଷତାରେ ଦୁଇ ଦେଶ ମଧ୍ୟରେ ପ୍ରତିନିଧିସ୍ତରୀୟ ଆଲୋଚନା ହୋଇଥିଲା । ଏହି ଅବସରରେ ଶ୍ରୀ କୋବିନ୍ଦ କହିଥିଲେ ଯେ ଭାରତ ଏବଂ ବେନିନ ମଧ୍ୟରେ ଉଦାର ଓ ବନ୍ଧୁତ୍ୱପୂର୍ଣ୍ଣ ସମ୍ପର୍କ ରହିଛି । ଭାରତ ବେନିନ ସହିତ ଆର୍ଥିକ ଭାଗୀଦାରୀ ପାଇଁ ଆଗ୍ରହୀ । ଦ୍ୱିପାକ୍ଷିକ ବାଣିଜ୍ୟରେ ଭାରତ ବେନିନର ସର୍ବବୃହତ ଭାଗୀଦାର ବୋଲି ସେ ଖୁସିର ସହ କହିଥିଲେ । ଏହି ବାଣିଜ୍ୟ କାରବାର ଏବେ 800 ମିଲିୟନ ଆମେରିକୀୟ ଡଲାର ଟପିଯାଇଛି । ବେନିନରେ ପାଖାପାଖି 100ଟି ଭାରତୀୟ କିମ୍ବା ଭାରତୀୟ ମାଲିକାନାରେ ଥିବା କମ୍ପାନୀ କାରବାର କରୁଛନ୍ତି । ବେନିନର ବଜାରରେ ବିଶେଷ କରି ଖଣି କ୍ଷେତ୍ରରେ ଅଧିକ ସଂଖ୍ୟକ ଭାରତୀୟ କମ୍ପାନୀ ପ୍ରବେଶ କରିବା ଲାଗି ଆଗ୍ରହୀ ଅଛନ୍ତି । ସେମାନଙ୍କ ବ୍ୟବସାୟର ଅଭିବୃଦ୍ଧି ଲାଗି ଭାରତ ବେନିନର ସହାୟତା ଚାହୁଁଛି ।


    ରାଷ୍ଟ୍ରପତି କହିଥିଲେ ଯେ ବେନିନର ଅଭିବୃଦ୍ଧି ଏବଂ ବିକାଶ ଲାଗି ସହାୟତା କରିବା ନିମନ୍ତେ ଭାରତ ସଂକଳ୍ପବଦ୍ଧ । ବେନିନର 103ଟି ଗ୍ରାମରେ ଜଳଯୋଗାଣ ଯୋଜନାର ଉନ୍ନତିକରଣ ଲାଗି 42.6 ମିଲିୟନ ଆମେରିକୀୟ ଡଲାର ଋଣ ସହାୟତା କାର୍ଯ୍ୟକାରୀ ହେବା ନେଇ ସେ ଖୁସି ବ୍ୟକ୍ତ କରିଥିଲେ । ଏହା ଭଲ ଭାବେ ଅଗ୍ରଗତି କରୁଛି । ବେନିନରେ ବିକାଶମୂଳକ ପ୍ରକଳ୍ପ ଲାଗି ଅତିରିକ୍ତ 100 ମିଲିୟନ ଆମେରିକୀୟ ଡଲାରର ଋଣ ସହାୟତା ସମ୍ପର୍କରେ ସେ ଘୋଷଣା କରିଥିଲେ । ବେନିନକୁ ଇ-ଭିସା ସୁବିଧାର ସମ୍ପ୍ରସାରଣ ସମ୍ପର୍କରେ ସେ ଘୋଷଣା କରିଥିଲେ । ଭାରତ-ବେନିନ ବ୍ୟବସାୟିକ ସମ୍ପର୍କକୁ ଏହା ବୃହତ ପ୍ରୋତ୍ସାହନ ଯୋଗାଇବ ବୋଲି ସେ କହିଥିଲେ । 15ହଜାର ବେନିନ ଛାତ୍ରଛାତ୍ରୀଙ୍କୁ ମାଗଣା ଟେଲି ଶିକ୍ଷା ପାଠ୍ୟକ୍ରମ ଏବଂ ଆଫ୍ରିକାର 1ହଜାର ଡାକ୍ତର ଓ ସ୍ୱାସ୍ଥ୍ୟକର୍ମୀଙ୍କୁ ମାଗଣା ଟେଲି ମେଡିସିନ ପାଠ୍ୟକ୍ରମ ଶିକ୍ଷା ଦେବା ଲାଗି ଭାରତ ପକ୍ଷରୁ ପ୍ରସ୍ତାବ ଦିଆଯାଇଛି । ଏଥିସହିତ ଉଭୟ ପକ୍ଷ ପ୍ରତିରକ୍ଷା ଏବଂ ନିରାପତା ସହଯୋଗ ସମ୍ପର୍କରେ ଆଲୋଚନା କରିଥିଲେ । ଜଳଦସ୍ୟୁ ନିରୋଧୀ କ୍ଷମତା ବୃଦ୍ଧି କରିବା ଲାଗି ବେନିନକୁ ତାଲିମ ଦେବା ନିମନ୍ତେ ଭାରତ ପକ୍ଷରୁ ପ୍ରସ୍ତାବ ଦିଆଯାଇଥିଲା ।


    ମିଳିତ ଜାତିସଂଘ ସୁରକ୍ଷା ପରିଷଦରେ ଭାରତର ସ୍ଥାୟୀ ସଦସ୍ୟତା ପାଇଁ ବେନିନର ସମର୍ଥନ ଲାଗି ଭାରତ ପକ୍ଷରୁ ଧନ୍ୟବାଦ ଜ୍ଞାପନ କରାଯାଇଥିଲା । ଆତଙ୍କବାଦ ଓ ଜଳଦସ୍ୟୁ ସମସ୍ୟା ବିରୋଧରେ ବିଶ୍ୱର ଲଢ଼େଇରେ ମିଳିତ ଭାବେ ଛିଡ଼ା ହେବା ଲାଗି ଉଭୟ ରାଷ୍ଟ୍ର ସେମାନଙ୍କ ପ୍ରତିବଦ୍ଧତାକୁ ଦୋହରାଇଥିଲେ । ଅନ୍ତର୍ଜାତୀୟ ସୌର ମେଂଟ ଜରିଆରେ ଜଳବାୟୁ ପରିବର୍ତନ ବିରୋଧରେ ଲଢ଼ିବା ଲାଗି ସେମାନେ ମଧ୍ୟ ରାଜି ହୋଇଥିଲେ ।


    ଦୁଇ ରାଷ୍ଟ୍ରପତିଙ୍କ ଉପସ୍ଥିତିରେ ଉଭୟ ରାଷ୍ଟ୍ର ମଧ୍ୟରେ ବୁଝାମଣାପତ୍ର ଓ ରାଜିନାମା ସ୍ୱାକ୍ଷରିତ ହୋଇଥିଲା ।


    1. 2019-2023 ପର୍ଯ୍ୟନ୍ତ ଦୁଇ ଦେଶ ମଧ୍ୟରେ ସାଂସ୍କୃତିକ ବିନିମୟ କାର୍ଯ୍ୟକ୍ରମ


    2. ରପ୍ତାନୀ ଋଣ ଏବଂ ନିବେଶୀ ବୀମା କ୍ଷେତ୍ରରେ ସହଯୋଗ ଲାଗି ବୁଝାମଣାପତ୍ର


    3. ଭାରତ ସରକାରଙ୍କ ବୈଦେଶିକ ବ୍ୟାପାର ମନ୍ତ୍ରଣାଳୟ ଅଧୀନ ଇ-ଭିବିଏବି ନେଟୱାର୍କ ପ୍ରକଳ୍ପ (ପ୍ୟାନ ଆଫ୍ରିକା ଇ-ନେଟୱାର୍କ ପ୍ରକଳ୍ପ (ପିଏଇଏନପି)-ପର୍ଯ୍ୟାୟ-1ର ପ୍ରଯୁକ୍ତି ଉନ୍ନୟନ)ରେ ଅଂଶଗ୍ରହଣ ଲାଗି ବେନିନ ଓ ଟେଲିକମୁ୍ୟନିକେସନ୍ସ କନସଲଟାଂଟ ଇଣ୍ଡିଆ ଲିଃ. (ଟିସିଆଇଏଲ) ମଧ୍ୟରେ ବୁଝାମଣାପତ୍ର


    4. କୂଟନୈତିକ , ସରକାରୀ/ସେବା ପାସପୋର୍ଟଧାରୀଙ୍କ ପାଇଁ ଭିସା ଆବଶ୍ୟକତାର ଆପୋସ ଛାଡ଼ ନିମନ୍ତେ ରାଜିନାମା ଉଭୟ ରାଷ୍ଟ୍ର ମଧ୍ୟରେ ସ୍ୱାକ୍ଷରିତ ହୋଇଥିଲା ।


    ଏହାପରେ ପୋର୍ଟୋ ନୋଭୋ ଠାରେ ଥିବା ବେନିନର ଜାତୀୟ ସଂସଦରେ ରାଷ୍ଟ୍ରପତିଙ୍କର ଉଦବୋଧନ ଦେବାର କାର୍ଯ୍ୟକ୍ରମ ରହିଛି । ସେ ମଧ୍ୟ ବେନିନ ରାଷ୍ଟ୍ରପତିଙ୍କ ଦ୍ୱାରା ଆୟୋଜିତ ପ୍ରୀତିଭୋଜନ କାର୍ଯ୍ୟକ୍ରମରେ ଯୋଗ ଦେବେ ।


    **********

    
    
    (Release ID: 1583594) Visitor Counter : 1