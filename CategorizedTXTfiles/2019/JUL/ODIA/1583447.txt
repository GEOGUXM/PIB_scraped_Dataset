      ପ୍ରତିରକ୍ଷା ମନ୍ତ୍ରଣାଳୟ

      ଜାତୀୟ ଯୁଦ୍ଧ ସ୍ମାରକୀରେ ବୀର ସହିଦମାନଙ୍କୁ ପ୍ରତିରକ୍ଷା ମନ୍ତ୍ରୀଙ୍କ ଶ୍ରଦ୍ଧାଞ୍ଜଳି
      • କୃତଜ୍ଞ ରାଷ୍ଟ୍ର କେବେହେଲେ ସୈନିକମାନଙ୍କ ସର୍ବୋଚ୍ଚ ବଳିଦାନକୁ ଭୁଲିବ ନାହିଁ : ରାଜନାଥ ସିଂ

      Posted On: 26 JUL 2019 3:16PM by PIB Bhubaneshwar

    ବିଂଶତମ କାର୍ଗିଲ ବିଜୟ ଦିବସ ଅବସରରେ ପ୍ରତିରକ୍ଷା ମନ୍ତ୍ରୀ ଶ୍ରୀ ରାଜନାଥ ସିଂ ନୂଆଦିଲ୍ଲୀସ୍ଥିତ ଜାତୀୟ ଯୁଦ୍ଧ ସ୍ମାରକୀ ପରିସରରେ ବୀର ସହିଦମାନଙ୍କୁ ଶ୍ରଦ୍ଧାସୁମନ ଅର୍ପଣ କରିଛନ୍ତି ।


    ଏହି ଅବସରରେ ପରିଦର୍ଶକ ପୁସ୍ତିକାରେ ପ୍ରତିରକ୍ଷା ମନ୍ତ୍ରୀ ଏକ ବାର୍ତ୍ତା ଲେଖିଥିଲେ । “ କାର୍ଗିଲ ଯୁଦ୍ଧର ବୀର ଯବାନମାନଙ୍କୁ ଶ୍ରଦ୍ଧାଞ୍ଜଳି , ଯେଉଁମାନେ ଭାରତର ସମ୍ମାନ , ଗର୍ବ ଓ ଗୌରବମାନେ ନିଜ ଜୀବନ ବଳି ଦେଇଛନ୍ତି । ସେମାନଙ୍କ ସାହସ ଓ ବଳିଦାନ ପ୍ରତ୍ୟେକ ଭାରତୀୟଙ୍କ ପାଇଁ ପ୍ରେରଣା । ବିଂଶତମ କାର୍ଗିଲ ବିଜୟ ଦିବସ ଅବସରରେ ଆମେ ଏହି ଶପଥ ନେବା ଯେ କୃତଜ୍ଞ ରାଷ୍ଟ୍ର କେବେହେଲେ ଦେଶର ସମ୍ମାନ ପାଇଁ ସୈନିକମାନଙ୍କ ସର୍ବୋଚ୍ଚ ବଳିଦାନକୁ ଭୁଲିବ ନାହିଁ ” ବୋଲି ପ୍ରତିରକ୍ଷା ମନ୍ତ୍ରୀ ପୁସ୍ତିକାରେ ଉଲ୍ଲେଖ କରିଥିଲେ ।


    ପ୍ରତିରକ୍ଷା ରାଷ୍ଟ୍ରମନ୍ତ୍ରୀ ଶ୍ରୀପଦ ୟଶୋ ନାୟକ , ସ୍ଥଳସେନା ଉପମୁଖ୍ୟ ଲେଫ୍ଟନାଂଟ ଜେନେରାଲ ଦେବରାଜ ଅନବୁ , ନୌସେନା ଉପମୁଖ୍ୟ ଭାଇସ ଆଡମିରାଲ ଜି. ଅଶୋକ କୁମାର ଏବଂ ବାୟୁସେନା ଉପମୁଖ୍ୟ ଏୟାର ମାର୍ଶାଲ ରାକେଶ କୁମାର ସିଂ ଭଦୋରିଆ ମଧ୍ୟ ରାଷ୍ଟ୍ରୀୟ ଯୁଦ୍ଧ ସ୍ମାରକୀ ସ୍ଥଳରେ ‘ ଅପରେସନ ବିଜୟ ’ ର ନାୟକମାନଙ୍କ ସାହସ , ଶୌର୍ଯ୍ୟ ଓ ବଳିଦାନ ପ୍ରତି ସେମାନଙ୍କ ସମ୍ମାନ ଜଣାଇଥିଲେ ।


    1999 ମସିହା ମେ ’ ରୁ ଜୁଲାଇ ମାସ ମଧ୍ୟରେ ନିୟନ୍ତ୍ରଣ ରେଖା ନିକଟବର୍ତ୍ତୀ ପଶ୍ଚିମରେ ଜୋଜିଲା ଏବଂ ପୂର୍ବରେ ତୁର୍ତୋକ ପର୍ଯ୍ୟନ୍ତ ଭାରତ ଏବଂ ପାକିସ୍ତାନ ମଧ୍ୟରେ କାର୍ଗିଲ ଯୁଦ୍ଧ ଲଢ଼ାଯାଇଥିଲା । ପାକିସ୍ତାନ ପକ୍ଷରୁ ପ୍ରଥମେ ଏହି ଯୁଦ୍ଧ ପାଇଁ ଷଡ଼ଯନ୍ତ୍ର ରଚାଯାଇଥିଲା । ପାକିସ୍ତାନୀ ସେନା ଅନ୍ତର୍ଜାତୀୟ ସୀମାର ଉଲ୍ଲଙ୍ଘନ କରି ଭାରତ ସୀମା ମଧ୍ୟକୁ ଅନୁପ୍ରବେଶ କରିବା ସହ ଖାଲିଥିବା ପାର୍ବତ୍ୟାଂଚଳ ଉପରେ କବଜା କରିନେଇଥିଲା । ଦେଶର କ୍ଷେତ୍ରୀୟ ଅଖଣ୍ଡତା ପ୍ରତି ବିପଦ ସୃଷ୍ଟି କରିବା ସହ ଜାତୀୟ ରାଜପଥର ସୁରକ୍ଷାକୁ ବିପନ୍ନ କରିଥିଲା । ଭାରତୀୟ ସେନାର ସୈନିକମାନେ ଅଦମ୍ୟ ସାହସ ତଥା ସହନଶୀଳତାର ପ୍ରଦର୍ଶନ କରି 12 ହଜାର ଫୁଟରୁ ଅଧିକ ଉଚ୍ଚତାରେ ଥିବା ଦ୍ରାସ , କାକସର , ବାଟାଲିକ ଓ ତୁରତୋକ ସେକ୍ଟରରେ ଐତିହାସିକ ଯୁଦ୍ଧ ଲଢ଼ିଥିଲେ ଏବଂ ପାକିସ୍ତାନୀ ଅନୁପ୍ରବେଶକାରୀମାନଙ୍କୁ ମାରି ତଡ଼ି ଦେଇଥିଲେ । ଭାରତୀୟ ବାୟୁ ସେନା ମଧ୍ୟ ଗୁରୁତ୍ୱପୂର୍ଣ୍ଣ ଯୋଗଦାନ ଦେଇ ସେନା କାର୍ଯ୍ୟାନୁଷ୍ଠାନରେ ସହାୟତା କରିଥିଲା ।


    *********


    

    
    (Release ID: 1583447) Visitor Counter : 1