      ଅର୍ଥ ମନ୍ତ୍ରଣାଳୟ

      2018-19ରେ ଭାରତୀୟ ଅର୍ଥବ୍ୟବସ୍ଥାର ସ୍ଥିତି - ଏକ ଦୃଷ୍ଟିପାତ
      • ନିବେଶ ଏବଂ ଉପଯୋଗରେ ବୃଦ୍ଧି ଯୋଗୁ 2019-20ରେ ଜିଡିପି ଅଭିବୃଦ୍ଧି ହାର 7% ରହିବ
      • ସେବା ରପ୍ତାନି ପରିମାଣ 2000-01ରେ 0.764 ଲକ୍ଷ କୋଟି ତୁଳନାରେ 2018-19ରେ 14.389 ଲକ୍ଷ କୋଟିକୁ ବୃଦ୍ଧି
      • ବିଶ୍ୱ ସେବା ରପ୍ତାନିରେ ଭାରତର ଅଂଶଧନ 2005ରେ 2%ରୁ 2017ରେ 3.5%କୁ ବୃଦ୍ଧି
      • ଜୁନ 2019ରେ ଭାରତର ବୈଦେଶିକ ମୁଦ୍ରା ଭଣ୍ଡାର 422.2 ବିଲିୟନ ଆମେରିକୀୟ ଡଲାର
      • କ୍ଷୁଦ୍ର ଓ ମଧ୍ୟମ ଉଦ୍ୟୋଗରେ ଉଲ୍ଲେଖନୀୟ ଅଭିବୃଦ୍ଧି; 2015-16 ଠାରୁ ସେବା, ଅଟୋମୋବାଇଲ ଓ କେମିକାଲ କ୍ଷେତ୍ରରେ ବୈଦେଶିକ ପୁଞ୍ଜିନିବେଶ ହାରରେ ବୃଦ୍ଧି
      • 2018-19ରେ ପ୍ରତ୍ୟକ୍ଷ ବିଦେଶୀ ପୁଞ୍ଜି ନିବେଶ(ଏଫଡିଆଇ) ପରିମାଣ 14.2% ବୃଦ୍ଧି
      • ଉନ୍ନତ ଉତ୍ପାଦନ ଏବଂ ନିର୍ମାଣ କାର୍ଯ୍ୟକଳାପ ଯୋଗୁ 2018-19ରେ ଉଦ୍ୟୋଗ ଅଭିବୃଦ୍ଧି ତ୍ୱରାନ୍ୱିତ
      Posted On: 04 JUL 2019 6:42PM by PIB Bhubaneshwar


    ନିବେଶ ଏବଂ ଉପଯୋଗ କ୍ଷେତ୍ରରେ ଆଶାନୁରୂପ ଅଭିବୃଦ୍ଧି କାରଣରୁ 2019-20 ଆର୍ଥିକ ବର୍ଷରେ ମୋଟ ଘରୋଇ ଉତ୍ପାଦ (ଜିଡିପି)ର ବାସ୍ତବ ଅଭିବୃଦ୍ଧି ହାର 7 ପ୍ରତିଶତ ରହିବ ବୋଲି ସରକାର ଆକଳନ କରିଛନ୍ତି । ଆଜି କେନ୍ଦ୍ର ଅର୍ଥ ଏବଂ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀମତୀ ନିର୍ମଳା ସୀତାରମଣ 2018-19 ଆର୍ଥିକ ବର୍ଷ ଲାଗି ଅର୍ଥନୈତିକ ସମୀକ୍ଷା ରିପୋର୍ଟ ସଂସଦରେ ଉପସ୍ଥାପନ କରିଥିଲେ । ଏଥିରେ ସ୍ପଷ୍ଟ ଭାବେ ଉଲ୍ଲେଖ କରାଯାଇଛି ଯେ 2019-20ରେ ସରକାରଙ୍କୁ ଏକ ବିପୁଳ ଜନମତ ମିଳିଛି ଯାହା ଉଚ୍ଚ ଆର୍ଥିକ ଅଭିବୃଦ୍ଧିକୁ ଭଲ ଭାବେ ସୁହାଇବ । ଅନ୍ତର୍ଜାତୀୟ ମୁଦ୍ରା ପାଣ୍ଠି (ଆଇଏମଏଫ)ର ୱାର୍ଲ୍ଡ ଇକୋନୋମିକ ଆଉଟଲୁକ ରିପୋର୍ଟରେ ଭାରତର ଅଭିବୃଦ୍ଧି ହାର 2019ରେ 7.3 ପ୍ରତିଶତରୁ ଅଧିକ ରହିବ ବୋଲି ଆକଳନ କରାଯାଇଥିଲା । ବିଶ୍ୱର ଉତ୍ପାଦନ ଅଭିବୃଦ୍ଧି ଏବଂ ଉଦୀୟମାନ ବଜାର ଓ ବିକାଶଶୀଳ ଅର୍ଥବ୍ୟବସ୍ଥାଗୁଡ଼ିକର ଅଭିବୃଦ୍ଧି ହାର ଯଥାକ୍ରମେ 0.3 ଓ 0.1 ପ୍ରତିଶତ ହ୍ରାସ ପାଇବା ସତ୍ୱେ ଭାରତ ଜିଡିପି ଅଭିବୃଦ୍ଧି ହାସଲ କରିବ ବୋଲି ଏହି ରିପୋର୍ଟରେ କୁହାଯାଇଥିଲା ।


    2017-18ରେ ଜିଡିପି ଅଭିବୃଦ୍ଧି ହାର 7.2 ପ୍ରତିଶତ ଥିବା ବେଳେ 2018-19ରେ ଏହା 6.8 ପ୍ରତିଶତକୁ ଖସି ଆସିଥିଲା ଏହାସତ୍ୱେ 2018-19ରେ ଭାରତ ବିଶ୍ୱର ଦ୍ରୁତ ଅଭିବୃଦ୍ଧିଶୀଳ ଅର୍ଥବ୍ୟବସ୍ଥାର ମାନ୍ୟତା ହାସଲ କରିଚାଲିଥିଲା । ଅନ୍ୟପକ୍ଷରେ ବିଶ୍ୱର ଉତ୍ପାଦନ ଅଭିବୃଦ୍ଧି 2017ରେ 3.8 ପ୍ରତିଶତରୁ ହ୍ରାସ ପାଇ 2018ରେ 3.6 ପ୍ରତିଶତରେ ପହଁଚିଥିଲା । ଆମେରିକା-ଚୀନ ବାଣିଜ୍ୟ ଯୁଦ୍ଧ , ଚୀନର କଡ଼ା ଋଣ ନୀତି ଏବଂ ବୃହତ ବିକଶିତ ଅର୍ଥବ୍ୟବସ୍ଥାଗୁଡ଼ିକର ସାଧାରଣ ମୁଦ୍ରା ନୀତି ସହିତ ଆର୍ଥିକ କଟକଣା କାରଣରୁ ବିଶ୍ୱ ଅର୍ଥବ୍ୟବସ୍ଥା ଓ ଉଦୀୟମାନ ବଜାର ଏବଂ ବିକାଶଶୀଳ ଅର୍ଥବ୍ୟବସ୍ଥାଗୁଡ଼ିକର ଅଭିବୃଦ୍ଧି ହ୍ରାସ ପାଇଥିଲା ।


    2014-15 ଆର୍ଥିକ ବର୍ଷର ପରବର୍ତ୍ତୀ 5 ବର୍ଷ ଲାଗି ଭାରତର ହାରାହାରୀ ଜିଡିପି ଅଭିବୃଦ୍ଧି ହାର 7.5% ରହିଆସିଛି । ତେବେ 2018-19ରେ ପୂର୍ବ ଆର୍ଥିକ ବର୍ଷଗୁଡ଼ିକ ତୁଳନାରେ ଭାରତୀୟ ଅର୍ଥବ୍ୟବସ୍ଥାର ଅଭିବୃଦ୍ଧି 6.8% ରହିଥିଲା । ଏହାର କାରଣ ଥିଲା , କୃଷି ଏବଂ ଆନୁସଙ୍ଗିକ କ୍ଷେତ୍ର , ବାଣିଜ୍ୟ , ହୋଟେଲ , ପରିବହନ , ଭଣ୍ଡାରଣ , ସଂଚାର , ଯୋଗାଯୋଗ ଏବଂ ସେବା , ସାଧାରଣ ପ୍ରଶାସନ ଏବଂ ପ୍ରତିରକ୍ଷା କ୍ଷେତ୍ରରେ ଅଭିବୃଦ୍ଧି ହାର ନିମ୍ନଗାମୀ ହେବା ।


    ବାହ୍ୟ କ୍ଷେତ୍ରକୁ ଦେଖିଲେ , ଚଳନ୍ତି ଖାତା ନିଅଣ୍ଟ 2017-18ରେ ଜିଡିପିର 1.9%ରୁ ବୃଦ୍ଧି ପାଇଁ ଏପ୍ରିଲ-ଡିସେମ୍ବର 2018ରେ 2.6%ରେ ପହଁଚିଥିଲା । ଅନ୍ତର୍ଜାତୀୟ ବଜାରରେ ଅଶୋଧିତ ତୈଳ ଦର ବୃଦ୍ଧି କାରଣରୁ ଦେଖାଦେଇଥିବା ଉଚ୍ଚ ବାଣିଜ୍ୟ ନିଅଣ୍ଟ କାରଣରୁ ଚଳନ୍ତି ଖାତା ନିଅଣ୍ଟ ପରିମାଣ ବୃଦ୍ଧି ପାଇଥିଲା । ବାଣିଜ୍ୟ ନିଅଣ୍ଟ ପରିମାଣ 2017-18ରେ 162.1 ବିଲିୟନ ଡଲାରରୁ ବୃଦ୍ଧି ପାଇ 2018-19ରେ 184 ବିଲିୟନ ଆମେରିକୀୟ ଡଲାରରେ ପହଁଚିଥିଲା । ବ୍ୟବସାୟିକ ଆମଦାନୀ 21.1 ପ୍ରତିଶତରୁ କମି 10.4 ପ୍ରତିଶତରେ ପହଁଚିଥିଲା । ଆମେରିକୀୟ ଡଲାର ଆଧାରରେ ସେବା ରପ୍ତାନି ଏବଂ ଆମଦାନୀ 2018-19ରେ ଯଥାକ୍ରମେ 5.5 ପ୍ରତିଶତ ଏବଂ 6.7 ପ୍ରତିଶତ ରହିଥିଲା । 2017-18ରେ ଏହା ଯଥାକ୍ରମେ 18.8 ପ୍ରତିଶତ ଏବଂ 22.6 ପ୍ରତିଶତ ଥିଲା ।


    ଭାରତୀୟ ମୁଦ୍ରାର ମୂଲ୍ୟ ଆମେରିକୀୟ ଡଲାର ତୁଳନାରେ 7.8% , ୟେନ ତୁଳନାରେ 7.7% , ୟୁରୋ ଏବଂ ପାଉଣ୍ଡ ଷ୍ଟର୍ଲିଂ ତୁଳନାରେ 6.8%କୁ ବୃଦ୍ଧି ପାଇଥିଲା । 2018-19ରେ ଗୋଟିଏ ଆମେରିକୀୟ ଡଲାର ତୁଳନାରେ ଅକ୍ଟୋବର 2018ରେ 74.4ଟଙ୍କାରେ ଭାରତୀୟ ମୁଦ୍ରାର କାରବାର ହୋଇଥିବା ବେଳେ ମାର୍ଚ୍ଚ 2019 ଏହା ହ୍ରାସ ପାଇ 69.2 ଟଙ୍କାରେ ପହଁଚିଥିଲା ।


    ବିଦେଶୀ ମୁଦ୍ରା ବିନିମୟ ଭଣ୍ଡାର 2018 ମାର୍ଚ୍ଚ ତୁଳନାରେ 2019 ମାର୍ଚ୍ଚ ଶେଷ ସୁଦ୍ଧା 11.6 ବିଲିୟନ ଆମେରିକୀୟ ଡଲାରକୁ ହ୍ରାସ ପାଇଥିଲା । ଏହାସତ୍ୱେ 14 ଜୁନ 2019 ସୁଦ୍ଧା ଭାରତର ବୈଦେଶିକ ମୁଦ୍ରା ଭଣ୍ଡାର ସୁଦୃଢ଼ ସ୍ଥିତି 422.2 ବିଲିୟନ ଆମେରିକୀୟ ଡଲାର ରହିଥିବା ଜଣାଯାଇଛି ।


    2018-19ରେ ପ୍ରତ୍ୟକ୍ଷ ବିଦେଶୀ ପୁଞ୍ଜି ନିବେଶ(ଏଫଡିଆଇ) ପରିମାଣ 14.2% ବୃଦ୍ଧି ପାଇଥିଲା । ସେବା , ଅଟୋମୋବାଇଲ ଏବଂ କେମିକାଲ୍ସ କ୍ଷେତ୍ର ସର୍ବାଧିକ ଏଫଡିଆଇ ଆକୃଷ୍ଟ କରିଥିଲା । ସାମଗ୍ରୀକ ଭାବେ ଦେଖିଲେ , 2015-16 ପରଠାରୁ ଏଫଡିଆଇ ପ୍ରବାହ ନିରନ୍ତର ଭାବେ ବୃଦ୍ଧି ପାଇବାରେ ଲାଗିଛି । ଏହା ଭାରତୀୟ ଅର୍ଥବ୍ୟବସ୍ଥା ପ୍ରତି ବିଦେଶୀ ନିବେଶକଙ୍କ ବିଶ୍ୱାସ ବୃଦ୍ଧି ପାଇବାକୁ ସୂଚାଉଛି ।


    ଭାରତୀୟ ବ୍ୟାଙ୍କିଙ୍ଗ କ୍ଷେତ୍ରରେ ଦ୍ୱେତ ବାଲାନ୍ସ ସିଟ ସମସ୍ୟା ଦେଇ ଗତି କରୁଛି । ଯାହା ଉଭୟ କର୍ପୋରେଟ ଏବଂ ବ୍ୟାଙ୍କ ବାଲାନ୍ସ ସିଟକୁ ଇଙ୍ଗିତ କରୁଛି । ଅଚଳ ପରିସମ୍ପତ୍ତି (ଏନପିଏ) ପରିମାଣ ବୃଦ୍ଧି ପାଇବା କାରଣରୁ ଏହା ବ୍ୟାଙ୍କଗୁଡ଼ିକର ବାଲାନ୍ସ ସିଟ ଉପରେ ଚାପ ପକାଇଚାଲିଛି । ରାଷ୍ଟ୍ରାୟତ୍ତ ବ୍ୟାଙ୍କଗୁଡ଼ିକ ଉପରେ ଚାପ ଅଧିକ ରହିଛି ।


    ଉପଯୋଗ ସର୍ବଦା ଅର୍ଥ୍ୟବ୍ୟବସ୍ଥାର ଦୃଢ଼ ଏବଂ ପ୍ରମୁଖ ବାହକ ରହିଆସିଛି । ଯଦିଓ ଜିଡିପିରେ ଘରୋଇ ଉପଯୋଗ ପରିମାଣ ଉଚ୍ଚ ହାରରେ ରହିଛି , ଉପଯୋଗର ଢାଂଚାରେ କେତେକ ପରିବର୍ତ୍ତନ ଦେଖିବାକୁ ମିଳିଛି । ଉତ୍ପାଦଠାରୁ ଆରମ୍ଭ କରି ସେବା ପର୍ଯ୍ୟନ୍ତ ଉପଯୋଗର ଢାଂଚା ଜରୁରୀଠାରୁ ବିଳାସପୂର୍ଣ୍ଣ ଦିଗରେ ଗତି କରିଛି ।


    ନିବେଶ ହାର ଏବଂ ସ୍ଥାୟୀ ନିବେଶ ହାର 2011-12 ପରଠାରୁ କ୍ରମାଗତ ହ୍ରାସ ପାଇଥିବା ବେଳେ 2017-18 ଠାରୁ ଏଥିରେ ସାମାନ୍ୟ ଉନ୍ନତି ଦେଖିବାକୁ ମିଳିଛି । ସ୍ଥାୟୀ ନିବେଶ ଅଭିବୃଦ୍ଧି 2016-17ରେ 8.3 ପ୍ରତିଶତରୁ ବୃଦ୍ଧି ପାଇ 2017-18ରେ 9.3 ପ୍ରତିଶତରେ ପହଁଚିଛି ଏବଂ ଏହା ଆହୁରି ବୃଦ୍ଧି ପାଇ 2018-19ରେ 10.0 ପ୍ରତିଶତରେ ପହଁଚିଛି । 2016-17 ପର୍ଯ୍ୟନ୍ତ ସ୍ଥାୟୀ ନିବେଶରେ ହ୍ରାସ ମୁଖ୍ୟତଃ ଘରୋଇ କ୍ଷେତ୍ରରେ ଦେଖିବାକୁ ମିଳିଥିବା ବେଳେ ରାଷ୍ଟ୍ରାୟତ୍ତ କ୍ଷେତ୍ର ଏବଂ ଘରୋଇ କର୍ପୋରେଟ କ୍ଷେତ୍ରରେ ସ୍ଥାୟୀ ନିବେଶ ପାଖାପାଖି ସମାନ ରହିଛି ।


    ଉଭୟ ବୃହତ ଏବଂ ଲଘୁ , କ୍ଷୁଦ୍ର ଏବଂ ମଧ୍ୟମ ଉଦ୍ୟୋଗରେ ଋଣ ଲଗାଣ ବୃଦ୍ଧି ପାଇଛି । 2016 ଏବଂ 2017ରେ ଲଘୁ , କ୍ଷୁଦ୍ର ଏବଂ ମଧ୍ୟମ ଉଦ୍ୟୋଗକୁ ବ୍ୟାଙ୍କ ଋଣ ଲଗାଣ ପରିମାଣ ସାମାନ୍ୟ ନିମ୍ନଗାମୀ ହୋଇଥିଲେ ହେଁ ଏହା 2018ରେ ବୃଦ୍ଧି ପାଇଥିଲା । ମାର୍ଚ୍ଚ 2016ରେ ବୃହତ ଉଦ୍ୟୋଗଗୁଡ଼ିକୁ ଋଣ ଲଗାଣ ପରିମାଣ ହ୍ରାସ ପାଇଥିଲା ଏବଂ ଏହା ଅକ୍ଟୋବର 2016 ବେଳକୁ ନକାରାତ୍ମକ ସ୍ଥିତିକୁ ଚାଲିଆସିଥିଲା । 2017-18 ପରଠାରୁ ଏଥିରେ ଉନ୍ନତି ଆସିଛି । 2018 ବର୍ଷର ଦ୍ୱିତୀୟାର୍ଦ୍ଧରେ ଏହା ଊଦ୍ଧ୍ୱର୍ଗାମୀ ହୋଇଥିବା ଦେଖାଯାଇଛି ।


    2011-12ରେ ଉଦ୍ୟୋଗ କ୍ଷେତ୍ରରେ ସର୍ବାଧିକ ନିବେଶ ହାର ଦେଖିବାକୁ ମିଳିଥିଲା । ଏହାପଛକୁ ସେବା କ୍ଷେତ୍ର ରହିଥିଲା । ଅନ୍ୟପକ୍ଷରେ କୃଷି କ୍ଷେତ୍ରରେ ନିବେଶ ହାର ସେବା କ୍ଷେତ୍ର ତୁଳନାରେ ଅଧା ଠାରୁ କମ ଥିଲା । 2017-18ରେ ସେବା କ୍ଷେତ୍ରରେ ନିବେଶ ପରିମାଣ ସର୍ବୋଚ୍ଚ ସ୍ତରରେ ପହଁଚିଥିଲା । କୃଷି କ୍ଷେତ୍ରରେ ନିବେଶ ହାର ତଥାପି ପଛରେ ରହିଥିଲା ଏବଂ ବର୍ତ୍ତମାନ ଏହା ଶିଳ୍ପ କ୍ଷେତ୍ର ତୁଳନାରେ ଅଧା ସ୍ଥିତିରେ ରହିଛି । ସମାନ୍ତରାଳ ଭାବେ , ସଂଚୟ ହାରରେ ମଧ୍ୟ ହ୍ରାସ ଦେଖାଦେଇଛି । ପାରିବାରିକ କ୍ଷେତ୍ରରେ ହ୍ରାସ ସର୍ବାଧିକ ରହିଛି । 2011-12ରେ ପାରିବାରିକ ସଂଚୟ 23.6%ରୁ ହ୍ରାସ ପାଇ 2017-18ରେ 17.2%ରେ ପହଁଚିଛି ।


    ମୁଦ୍ରା ଏବଂ ଆମେରିକୀୟ ଡଲାର ଆଧାରରେ ଆମଦାନୀ ଏବଂ ରପ୍ତାନି ଅଭିବୃଦ୍ଧି ହାର ଭିନ୍ନ ରହିଥିଲା । 2018-19ରେ ଆମେରିକୀୟ ଡଲାରରେ ରପ୍ତାନି ଏବଂ ଆମଦାନୀ ଅଭିବୃଦ୍ଧି ହ୍ରାସ ପାଇଥିବା ବେଳେ ମୁଦ୍ରାରେ ବୃଦ୍ଧି ପାଇଥିଲା । ଡଲାର ତୁଳନାରେ ଭାରତୀୟ ମୁଦ୍ରାର ମୂଲ୍ୟ ହ୍ରାସ କାରଣରୁ ଏହା ହୋଇଥିଲା ।


    ମୋଟ ସମ୍ବର୍ଦ୍ଧିତ ମୂଲ୍ୟ ଆର୍ଥିକ ଗତିବିଧିରେ ହ୍ରାସକୁ ସୂଚାଉଥିଲା ଏବଂ 2018-19ରେ ଅଭିବୃଦ୍ଧି ହାର 6.6 ପ୍ରତିଶତ ରହିଥିଲା , ଯାହାକି 2017-18 ତୁଳନାରେ କମ । 2018-19 ବର୍ଷରେ ପରୋକ୍ଷ ଟିକସରେ ଅଭିବୃଦ୍ଧି 8.8 ପ୍ରତିଶତ ରହିଥିଲା , 2017-18 ତୁଳନାରେ ଆର୍ଥିକ ଗତିବିଧି କମ ହେବା କାରଣରୁ ଏହା ନିମ୍ନଗାମୀ ହୋଇଥିଲା ।


    ଅର୍ଥବ୍ୟବସ୍ଥାରେ ସେବା କ୍ଷେତ୍ର ସବୁଠୁ ଗତିଶୀଳ ରହିଥିଲା ଏବଂ ଆର୍ଥିକ ଅଭିବୃଦ୍ଧି ହାରରେ ପ୍ରମୁଖ ଭୂମିକା ନିର୍ବାହ କରିଥିଲା । ସକଳ ସମ୍ବର୍ଦ୍ଧିତ ମୂଲ୍ୟରେ ଏହାର ବଡ଼ ଭାଗୀଦାରୀ ରହିଥିଲା । ସେବା କ୍ଷେତ୍ରରେ ରପ୍ତାନିର ମୋଟ ଯୋଗଦାନ 2000-01ର 0.746 ଲକ୍ଷ କୋଟି ଟଙ୍କାରୁ ବୃଦ୍ଧି ପାଇ 2018-19ରେ 14.389 ଲକ୍ଷ କୋଟି ଟଙ୍କାରେ ପହଁଚିଥିଲା । ଅର୍ଥାତ ମୋଟ ରପ୍ତାନିରେ ଏହାର ଭାଗୀଦାରୀ 26.8 ପ୍ରତିଶତ ରହିଥିଲା ।


    କୃଷି କ୍ଷେତ୍ରରେ ଦୁଇ ବର୍ଷ ଭଲ ଅଭିବୃଦ୍ଧି ହାର ହାସଲ କରିବା ପରେ 2018-19ରେ କୃଷି ଏବଂ ଆନୁସଙ୍ଗିକ କ୍ଷେତ୍ରର ବାସ୍ତବିକ ଅଭିବୃଦ୍ଧି ହାର ହ୍ରାସ ପାଇ 2.9 ପ୍ରତିଶତ ହୋଇଯାଇଥିଲା । କୃଷି ଏବଂ କୃଷକ କଲ୍ୟାଣ ମନ୍ତ୍ରଣାଳୟ ପକ୍ଷରୁ ଜାରି ତୃତୀୟ ପୂର୍ବାନୁମାନ ଅନୁଯାୟୀ 2018-19ରେ ଖାଦ୍ୟଶସ୍ୟର ମୋଟ ଉତ୍ପାଦନ 2017-18 (ଅନ୍ତିମ ଅନୁମାନ) 283.4 ମିଲିୟନ ଟନ ରହିବ । 2018-19ରେ ଖାଦ୍ୟ ସାମଗ୍ରୀର ମୂଲ୍ୟରେ ଗୁରୁତ୍ୱପୂର୍ଣ୍ଣ ହ୍ରାସ ଦେଖିବାକୁ ମିଳିଥିଲା ।


    2018-19ରେ ଶିଳ୍ପ କ୍ଷେତ୍ରରେ ଅଭିବୃଦ୍ଧି , ଉତ୍ପାଦନ ଏବଂ ନିର୍ମାଣ ଗତିବିଧିରେ ସୁଧାର ଆସିବା କାରଣରୁ ସମ୍ଭବ ହୋଇଛି । ଏହି କାରଣରୁ ଦୁଇଟି ଉପକ୍ଷେତ୍ର , ଖନନ ଏବଂ ଉତଖନନ ଏବଂ ବିଦ୍ୟୁତ , ଗ୍ୟାସ , ଜଳଯୋଗାଣ ଏବଂ ଅନ୍ୟ ଉପଯୋଗୀ ସେବାରେ ବୃଦ୍ଧି ହୋଇଛି । 2018-19ରେ ଉତ୍ପାଦନ ମୋଟ ଜିଭିଏ 16.4 ପ୍ରତିଶତ ଲାଗି ଉତ୍ତରଦାୟୀ ଥିଲା , ଯାହା କୃଷି ଏବଂ ଆନୁସଙ୍ଗିକ କ୍ଷେତ୍ର ଠାରୁ ସାମାନ୍ୟ ଅଧିକ ଥିଲା ।


    2018-19ରେ ଉତ୍ପାଦନ କ୍ଷେତ୍ରରେ ବୃଦ୍ଧି ହାର ଉଚ୍ଚ ରହିଥିଲା । ତେବେ ଆର୍ଥିକ ବର୍ଷର ଶେଷରେ ଏହାର ଗତି ସାମାନ୍ୟ ହ୍ରାସ ପାଇଥିଲା । ବର୍ଷର ଚତୁର୍ଥ ତ୍ରୈମାସରେ ଏହାର ବୃଦ୍ଧି ହାର 3.1 ପ୍ରତିଶତ ଥିଲା । ଯାହା ପ୍ରଥମ , ଦ୍ୱିତୀୟ ଏବଂ ତୃତୀୟ ତ୍ରୈମାସରେ ଯଥାକ୍ରମେ 12.1 ପ୍ରତିଶତ , 6.9 ପ୍ରତିଶତ ଏବଂ 6.4 ପ୍ରତିଶତ ରହିଥିଲା । ବର୍ଷ 2018-19ର ଚତୁର୍ଥ ତ୍ରୈମାସରେ ଏନବିଏଫସି ପକ୍ଷରୁ କମ ଋଣ ଦିଆଯିବା କାରଣରୁ ଅଟୋ କ୍ଷେତ୍ରରେ ବିକ୍ରି ବୃଦ୍ଧି ପାଇଥିଲା ।


    ସିମେଂଟ ଉତ୍ପାଦନ ଏବଂ ଇସ୍ପାତର ଉପଯୋଗରେ ବୃଦ୍ଧିକୁ ବ୍ୟବହାର କରି ନିର୍ମାଣ କ୍ଷେତ୍ରରେ ଅଭିବୃଦ୍ଧି ହାର ସମ୍ପର୍କରେ ପୂର୍ବାନୁମାନ କରାଯାଇଥାଏ । ସିମେଂଟର ଉତ୍ପାଦନ ଏବଂ ଇସ୍ପାତର ଉପଯୋଗ 2018-19ରେ ଯଥାକ୍ରମେ 13.3 ପ୍ରତିଶତ ଏବଂ 7.5 ପ୍ରତିଶତ ହାରରେ ବୃଦ୍ଧି ହୋଇଥିଲା , ଯାହାକି 2017-18 ତୁଳନାରେ ଅଧିକ ଥିଲା । ତେଣୁ 2018-19ରେ ନିର୍ମାଣ କ୍ଷେତ୍ରରେ ଉଚ୍ଚ ଅଭିବୃଦ୍ଧି ପ୍ରତି ଏହା ଇଙ୍ଗିତ କରୁଛି ।


    ଆର୍ଥିକ , ରିଅଲ ଇଷ୍ଟେଟ ଏବଂ ବ୍ୟବସାୟିକ ସେବା କ୍ଷେତ୍ରରେ 2018-19 ବର୍ଷରେ 7.4 ପ୍ରତିଶତ ହାରରେ ଅଭିବୃଦ୍ଧି ହୋଇଥିଲା ଯାହାକି 2017-18ରେ ହୋଇଥିବା 6.2 ପ୍ରତିଶତ ବୃଦ୍ଧି ଠାରୁ ଅଧିକ । ଏହି କ୍ଷେତ୍ର ଅର୍ଥବ୍ୟବସ୍ଥାର ସମଗ୍ର ଜିଭିଏ ଠାରୁ 20 ପ୍ରତିଶତ ଠାରୁ ଅଧିକ ।


    **********

    
    
    (Release ID: 1577267) Visitor Counter : 40