      ଅର୍ଥ ମନ୍ତ୍ରଣାଳୟ

      ଏମଏସଏମଇ ଉଦ୍ୟୋଗ ପାଇଁ 59 ମିନିଟ ଯୋଜନାରେ 1,33,448 ଋଣ ଆବେଦନ ମଞ୍ଜୁରି
      Posted On: 23 JUL 2019 2:31PM by PIB Bhubaneshwar


    ଲଘୁ , କ୍ଷୁଦ୍ର ଏବଂ ମଧ୍ୟମ ଉଦ୍ୟୋଗ (ଏମଏସଏମଇ)ଗୁଡ଼ିକୁ ମାତ୍ର 59 ମିନିଟରେ ଅନଲାଇନ ଋଣ ଯୋଗାଇ ଦେବା ଲାଗି କେନ୍ଦ୍ର ସରକାର ଏକ ପୋର୍ଟାଲ ଆରମ୍ଭ କରିଛନ୍ତି । ଏହି ଯୋଜନାରେ 17 ଜୁଲାଇ , 2019 ସୁଦ୍ଧା psbloansin59minutes.com ପୋର୍ଟାଲ ଜରିଆରେ ମୋଟ 2 , 00 , 660 ଆବେଦନ ଦାଖଲ କରାଯାଇଥିବା ବେଳେ 1 , 59 , 583ଟି ଆବେଦନକୁ ଋଣ ପାଇଁ ନୀତିଗତ ମଞ୍ଜୁରି ମିଳିଛି । ତେବେ 1 , 33 , 448ଟି ମାମଲାରେ ଋଣ ପ୍ରଦାନକୁ ଅନୁମୋଦନ କରାଯାଇଛି ।


    ଏମଏସଏମଇଗୁଡ଼ିକୁ ଋଣ ଯୋଗାଣ ସୁନିଶ୍ଚିତ କରିବା ଲାଗି ସରକାର ଏବଂ ଭାରତୀୟ ରିଜର୍ଭ ବ୍ୟାଙ୍କ ଏକାଧିକ ପଦକ୍ଷେପ ନେଇଛନ୍ତି । ଲଘୁ ଏବଂ କ୍ଷୁଦ୍ର ଉଦ୍ୟୋଗ (ଏମଏସଇ)ଗୁଡ଼ିକୁ ଋଣ ଯୋଗାଣ କ୍ଷେତ୍ରରେ ବାର୍ଷିକ 20% ଅଭିବୃଦ୍ଧି ହାସଲ ଲାଗି ବାଣିଜ୍ୟିକ ବ୍ୟାଙ୍କଗୁଡ଼ିକୁ ପରାମର୍ଶ ଦିଆଯାଇଛି । ଲଘୁ ଉଦ୍ୟୋଗ ଆକାଉଂଟରେ ଏମଏସଇ ଅଗ୍ରୀମର 60% ଆବଂଟନ ଲାଗି କୁହାଯାଇଛି । ଲଘୁ ଉଦ୍ୟୋଗ ଆକାଉଂଟରେ 10% ବାର୍ଷିକ ବୃଦ୍ଧି , ଅପ୍ରତ୍ୟାଶିତ/ଋତୁକାଳୀନ ଚାହିଦା ବୃଦ୍ଧି ଆବଶ୍ୟକତା ପୂରଣ ପାଇଁ ଅତିରିକ୍ତ କାର୍ଯ୍ୟପୁଞ୍ଜି ସୀମା ବ୍ୟବସ୍ଥା , ଗୋଟିଏ କ୍ଲଷ୍ଟରକୁ ଗ୍ରହଣ କରିବା , ପ୍ରତ୍ୟେକ ଜିଲ୍ଲାରେ ସର୍ବନିମ୍ନ ଗୋଟିଏ ସ୍ୱତନ୍ତ୍ର ଏମଏସଏମଇ ଶାଖା ଖୋଲିବା , 5 କୋଟି ଟଙ୍କାର ଋଣ ସୀମା ପର୍ଯ୍ୟନ୍ତ ଏମଏସଇ ୟୁନିଟର ବାର୍ଷିକ ହାରାହାରି କାରବାରର ସର୍ବନିମ୍ନ 20 ପ୍ରତିଶତ କାର୍ଯ୍ୟ ପୁଞ୍ଜି ନିମନ୍ତେ କମ୍ପ୍ୟୁଟର ପ୍ରକ୍ରିୟାକୁ ସରଳ କରିବା , ଏମଏସଏମଇଗୁଡ଼ିକୁ ବିଳମ୍ବିତ ଋଣ ଯୋଗାଣ ସମସ୍ୟାର ସମାଧାନ ଲାଗି ବାଣିଜ୍ୟ ଗ୍ରହୀତା ରିହାତି ବ୍ୟବସ୍ଥା (ଟ୍ରେଡ୍ସ) ପ୍ରତିଷ୍ଠା ନିମନ୍ତେ ବ୍ୟାଙ୍କଗୁଡ଼ିକୁ ପରାମର୍ଶ ଦିଆଯାଇଛି ।


    ଏହାବ୍ୟତୀତ ସରକାର 2 ନଭେମ୍ବର 2018ରେ “ ଏମଏସଏମଇଗୁଡ଼ିକ ପାଇଁ ସହାୟତା ଏବଂ ସମ୍ପର୍କ କାର୍ଯ୍ୟକ୍ରମ ” ର ଶୁଭାରମ୍ଭ କରିଛନ୍ତି । psbloansin59minutes.com ପୋର୍ଟାଲ ଜରିଆରେ ଏମଏସଏମଇଗୁଡ଼ିକୁ ଋଣ ଉପଲବ୍ଧ କରାଇବା , ବଜାର ସୁବିଧା , ପ୍ରଯୁକ୍ତି ଉନ୍ନୟନ , ବ୍ୟବସାୟିକ ସୁଗମତା , ଏମଏସଏମଇ କ୍ଷେତ୍ରର କର୍ମଚାରୀମାନଙ୍କ ପାଇଁ ସାମାଜିକ ସୁରକ୍ଷା ଆଦି ଏହି କାର୍ଯ୍ୟକ୍ରମରେ ସାମିଲ ରହିଛି ।


    ଆଜି ରାଜ୍ୟସଭାରେ ଏକ ପ୍ରଶ୍ନର ଲିଖିତ ଉତ୍ତରରେ ଏହି ସୂଚନା ଦେଇଛନ୍ତି କେନ୍ଦ୍ର ଅର୍ଥ ଏବଂ କର୍ପୋରେଟ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଅନୁରାଗ ଠାକୁର ।


    **********

    
    
    (Release ID: 1583422) Visitor Counter : 1