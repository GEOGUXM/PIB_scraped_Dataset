      ରେଳ ମନ୍ତ୍ରଣାଳୟ

      ଭାରତୀୟ ରେଳବାଇ ପକ୍ଷରୁ ପାରା ମେଡ଼ିକାଲ ଷ୍ଟାଫଙ୍କ ନିମନ୍ତେ ସବୁଠୁ ବଡ଼ ନିଯୁକ୍ତି ଅଭିଯାନ
      • ପାରାମେଡ଼ିକାଲ ଷ୍ଟାଫଙ୍କ ବିଭିନ୍ନ ଶ୍ରେଣୀର 1923ଟି ପଦବୀ ଲାଗି 19 ଜୁଲାଇ, 2019 ଠାରୁ କମ୍ପୁଟର ଆଧାରିତ ପରୀକ୍ଷା ଆୟୋଜନ କରାଯିବ
      • ଆର୍ଥିକ ଦୃଷ୍ଟିରୁ ପଛୁଆ ପ୍ରାର୍ଥୀଙ୍କ ଲାଗି ସଂରକ୍ଷଣ ବ୍ୟବସ୍ଥା
      • ପରୀକ୍ଷାରେ 4.39 ଲକ୍ଷରୁ ଅଧିକ ପ୍ରାର୍ଥୀ ଭାଗ ନେବେ
      • ମୋଟ ପ୍ରାର୍ଥୀଙ୍କ ମଧ୍ୟରୁ 62 ପ୍ରତିଶତ ମହିଳା
      • 50 ପ୍ରତିଶତରୁ ଅଧିକ ପ୍ରାର୍ଥୀ ଷ୍ଟାଫ ନର୍ସ ପଦବୀ ପାଇଁ ପରୀକ୍ଷା ଦେବେ
      • ପରୀକ୍ଷା ଲାଗି ସାରା ଦେଶର 107ଟି ଛୋଟବଡ଼ ସହରରେ 345ଟି ପରୀକ୍ଷା କେନ୍ଦ୍ର
      Posted On: 18 JUL 2019 3:38PM by PIB Bhubaneshwar


    ଭାରତୀୟ ରେଳବାଇ ପକ୍ଷରୁ ପାରା ମେଡ଼ିକାଲ ଷ୍ଟାଫଙ୍କ ଲାଗି ସବୁଠୁ ବଡ଼ ନିଯୁକ୍ତି ଅଭିଯାନ ଆରମ୍ଭ କରାଯିବ । ପାରା ମେଡ଼ିକାଲ କର୍ମଚାରୀଙ୍କ ବିଭିନ୍ନ ଶ୍ରେଣୀ ଲାଗି 1923 ପଦବୀ ଲାଗି 19 ଜୁଲାଇ , 2019 ଠାରୁ କମ୍ପ୍ୟୁଟର ଆଧାରିତ ପରୀକ୍ଷା ଆୟୋଜନ କରାଯିବ । ଏହି ପରୀକ୍ଷା 19ରୁ 21 ଜୁଲାଇ ପର୍ଯ୍ୟନ୍ତ ପ୍ରତ୍ୟେକ ଦିନ ତିନୋଟି ପର୍ଯ୍ୟାୟରେ ଅନୁଷ୍ଠିତ ହେବ । ଏଥିରେ 4.39 ଲକ୍ଷରୁ ଅଧିକ ପ୍ରାର୍ଥୀ ଭାଗ ନେବେ । ପରୀକ୍ଷା ଲାଗି ଦେଶର 107 ଛୋଟ ବଡ଼ ସହରରେ 345 ପରୀକ୍ଷା କେନ୍ଦ୍ର କରାଯାଇଛି ।


    ପ୍ରଥମ ଥର ଲାଗି ରେଳବାଇ ଦ୍ୱାରା ଆୟୋଜିତ କୌଣସି ନିଯୁକ୍ତି ପରୀକ୍ଷାରେ ଆର୍ଥିକ ଦୃଷ୍ଟିରୁ ଦୁର୍ବଳ ଶ୍ରେଣୀ (ଇଡବ୍ଲୁଏସ)ର ପ୍ରାର୍ଥୀଙ୍କ ଲାଗି ସଂରକ୍ଷଣ ବ୍ୟବସ୍ଥା କରାଯାଇଛି । ପ୍ରତିବର୍ଷ ମୋଟ ଖାଲି ପଦବୀ ମଧ୍ୟରୁ 10 ପ୍ରତିଶତ ଆର୍ଥିକ ଦୃଷ୍ଟିରୁ ଦୁର୍ବଳ ପ୍ରାର୍ଥୀ (ଇଡବ୍ଲୁଏସ)ଙ୍କ ପାଇଁ ସଂରକ୍ଷିତ କରିବାର ନୂଆ ବ୍ୟବସ୍ଥା ଅନ୍ତର୍ଗତ ଏହି ପରୀକ୍ଷରେ 4654 ଇଡବ୍ଲୁଏସ ପ୍ରାର୍ଥୀ ଭାଗ ନେବେ ।


    କମ୍ପ୍ୟୁଟର ଆଧାରିତ ଏହି ପରୀକ୍ଷା 90 ମିନିଟ ଅବଧି ବିଶିଷ୍ଟ ହେବ , ଯେଉଁଥିରେ ଦୃଷ୍ଟିବାଧିତ ଦିବ୍ୟାଙ୍ଗମାନଙ୍କୁ 30 ମିନିଟ ଅତିରିକ୍ତ ସମୟ ଦିଆଯିବ । ପରୀକ୍ଷାରେ ପେସା ସହ ଜଡ଼ିତ ବିଷୟବସ୍ତୁ , ସାଧାରଣ ଜ୍ଞାନ , ଜେନେରାଲ ଏରିଥିମେଟିକ , ସାଧାରଣ ବିଜ୍ଞାନ ଏବଂ ତର୍କ ଓ ବୌଦ୍ଧିକ କ୍ଷମତା ଆକଳନ ସଂକ୍ରାନ୍ତ ବହୁବିକଳ୍ପ ବସ୍ତୁନିଷ୍ଠ ପ୍ରଶ୍ନ ରହିବ । ପରୀକ୍ଷାରେ ପ୍ରଶ୍ନପତ୍ର ଇଂରାଜୀ ଓ ହିନ୍ଦୀ ସମେତ 15ଟି ଭିନ୍ନ ଭିନ୍ନ ଭାଷାରେ ଉପଲବ୍ଧ ହେବ । ପ୍ରାର୍ଥୀମାନେ ଇଂରାଜୀ ସହିତ ପରୀକ୍ଷାର ମାଧ୍ୟମ ଭାବେ ଚୟନ କରାଯାଇଥିବା ଭାଷାରେ ମଧ୍ୟ ପ୍ରଶ୍ନପତ୍ର ପାଇପାରିବେ ।


    ଏହି ପରୀକ୍ଷାରେ ସବୁଠୁ ଅଧିକ 64 , 596 ପ୍ରାର୍ଥୀ ଉତ୍ତରପ୍ରଦେଶରୁ , 62 , 772 ପ୍ରାର୍ଥୀ ରାଜସ୍ଥାନରୁ , 38 , 097 ଜଣ ମହାରାଷ୍ଟ୍ରରୁ ଏବଂ 35496 ପ୍ରାର୍ଥୀ କେରଳରୁ ସାମିଲ ହେବେ ।


    ରେଳବାଇର ଏହି ନିଯୁକ୍ତି ଅଭିଯାନର ବିଶେଷତ୍ୱ ହେଉଛି ଏଥିରେ ଆବେଦନ କରୁଥିବା ମୋଟ ପ୍ରାର୍ଥୀମାନଙ୍କ ମଧ୍ୟରୁ ମହିଳା ପ୍ରାର୍ଥୀଙ୍କ ସଂଖ୍ୟା ପୁରୁଷଙ୍କ ତୁଳନାରେ ବହୁଗୁଣରେ ଅଧିକ । ମୋଟ ପ୍ରାର୍ଥୀଙ୍କ ମଧ୍ୟରୁ 62 ପ୍ରତିଶତ ମହିଳା । ଏହାବ୍ୟତୀତ ଏହି ପରୀକ୍ଷାରେ 28 ଜଣ ଟ୍ରାନ୍ସଜେଣ୍ଡର ପ୍ରାର୍ଥୀ ମଧ୍ୟ ଭାଗ ନେଇଛନ୍ତି ।


    ଚୟନ ହୋଇଥିବା ପ୍ରାର୍ଥୀମାନଙ୍କୁ ଷ୍ଟାଫ ନର୍ସ , ଡାଏଟିସିଆନ , ସ୍ୱାସ୍ଥ୍ୟ ଏବଂ ମ୍ୟାଲେରିଆ ଯାଞ୍ଚ ନିରୀକ୍ଷକ , ଫାର୍ମାସିଷ୍ଟ , ଅପ୍ଟୋମେଟ୍ରିଷ୍ଟ ଓ ରେଡିଓଗ୍ରାଫର ପଦବୀରେ ନିଯୁକ୍ତି ଦିଆଯିବ । 50 ପ୍ରତିଶତରୁ ଅଧିକ ପ୍ରାର୍ଥୀ ଷ୍ଟାଫ ନର୍ସ ପଦବୀ ଲାଗି ପରୀକ୍ଷା ଦେବେ ।


    **********

    
    
    (Release ID: 1583247) Visitor Counter : 1