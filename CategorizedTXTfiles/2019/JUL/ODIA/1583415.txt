      ସୂଚନା ଓ ପ୍ରସାରଣ ମନ୍ତ୍ରଣାଳୟ

      ସରକାରଙ୍କ ପ୍ରଥମ 50 ଦିନର ରିପୋର୍ଟ କାର୍ଡ ପ୍ରଦାନ କଲେ କେନ୍ଦ୍ର ମନ୍ତ୍ରୀ ପ୍ରକାଶ ଜାଭଡେକର
      • ସଂସ୍କାର, ସାମଗ୍ରିକ ବିକାଶ ଓ ନ୍ୟାୟ ସରକାରଙ୍କ ପ୍ରାଥମିକତା
      • ସବୁ ଚାଷୀଙ୍କୁ 6ହଜାର ଟଙ୍କାର ସହାୟତା
      • ସର୍ବନିମ୍ନ ସହାୟକ ମୂଲ୍ୟ ଦୁଇରୁ ତିନି ଗୁଣ ବୃଦ୍ଧି
      • ଶ୍ରମ ଆଇନରେ ସଂସ୍କାର ଦ୍ୱାରା କର୍ମଚାରୀ ଓ ନିଯୁକ୍ତିଦାତାଙ୍କୁ ସୁରକ୍ଷା
      • ରାଷ୍ଟ୍ରାୟତ୍ତ ବ୍ୟାଙ୍କଗୁଡ଼ିକୁ 70 ହଜାର କୋଟି ଟଙ୍କାର ପୁଞ୍ଜି ସହାୟତା
      • ଭିତ୍ତିଭୂମି ବିକାଶ ଲାଗି ଖର୍ଚ୍ଚ ହେବ 100 ଲକ୍ଷ କୋଟି
      • ମହାକାଶ ଅଭିଯାନରେ ସଫଳତା, ଡାକ୍ତରୀ ଶିକ୍ଷା କ୍ଷେତ୍ରରେ ଆସିଛି ସଂସ୍କାର
      Posted On: 22 JUL 2019 2:20PM by PIB Bhubaneshwar


    କେନ୍ଦ୍ରମନ୍ତ୍ରୀ ଶ୍ରୀ ପ୍ରକାଶ ଜାଭଡେକର ଆଜି ଗଣମାଧ୍ୟମ ପ୍ରତିନିଧିମାନଙ୍କ ସହିତ ଭାବ ବିନିମୟ କରିବା ସହ ସରକାରଙ୍କ ପ୍ରଥମ 50 ଦିନର ରିପୋର୍ଟ କାର୍ଡ ପ୍ରଦାନ କରିଛନ୍ତି । ସେ କହିଥିଲେ ଯେ ଏହି ସରକାର ତାଙ୍କ ଦ୍ୱିତୀୟ କାର୍ଯ୍ୟକାଳରେ କଠିନ ପରିଶ୍ରମ କରିବା ସହ ସଫଳତାର ସହ କାର୍ଯ୍ୟ କରୁଛନ୍ତି । ‘ ସବକା ସାଥ , ସବକା ବିକାଶ , ସବକା ବିଶ୍ୱାସ ’ ଲକ୍ଷ୍ୟ କାର୍ଯ୍ୟକାରୀ କରିବା ପାଇଁ ଭରପୂର ପ୍ରୟାସ କରାଯାଉଛି । ସଂସ୍କାର ପ୍ରକ୍ରିୟା , ସମସ୍ତଙ୍କ ପାଇଁ ବିକାଶ ଓ ନ୍ୟାୟ ହେଉଛି ସରକାରଙ୍କ ପ୍ରାଥମିକତା । କୃଷକ , ସୈନିକ , ଯୁବବର୍ଗ , ଶ୍ରମିକ , ବ୍ୟବସାୟୀ , ଗବେଷଣା , ପଡୋଶୀ ରାଷ୍ଟ୍ର ସହ ଉତ୍ତମ ସମ୍ପର୍କ , ନିବେଶ , ଭିତ୍ତିଭୂମିର ବିକାଶ , ଦୁର୍ନୀତି ବିରୋଧରେ ସଂଗ୍ରାମ ଏବଂ ସାମାଜିକ ନ୍ୟାୟ ଆଦି ସରକାରଙ୍କ ପ୍ରାଥମିକତା ବୋଲି ସେ କହିଥିଲେ ।


    କେନ୍ଦ୍ର ମନ୍ତ୍ରୀ ସରକାରଙ୍କ ବିଭିନ୍ନ ଗୁରୁତ୍ୱପୂର୍ଣ୍ଣ ନିଷ୍ପତ୍ତି ସମ୍ପର୍କରେ ସୂଚନା ପ୍ରଦାନ କରିଥିଲେ । ସବୁ କୃଷକମାନଙ୍କୁ ଏବେ 6000 ଟଙ୍କା ଲେଖାଁଏ ପ୍ରଦାନ କରାଯାଉଛି । ଅନେକ ଶସ୍ୟର ସର୍ବନିମ୍ନ ସହାୟକ ମୂଲ୍ୟକୁ ଦୁଇ ଗୁଣା ବୃଦ୍ଧି କରାଯାଇଛି । କେତେକ କ୍ଷେତ୍ରରେ 2014 ମୂଲ୍ୟ ତୁଳନାରେ 3 ଗୁଣା କରାଯାଇଛି । 10 , 000 କୃଷକ ଉତ୍ପାଦକ ସଂଗଠନ ଗଠନ କରାଯାଇଛି । ଶ୍ରମ ଆଇନରେ ପରିବର୍ତ୍ତନ କରାଯିବା ଦ୍ୱାରା ମଜୁରି ଏବଂ ଶ୍ରମ ସୁରକ୍ଷା ମାଧ୍ୟମରେ ଅସଂଗଠିତ କ୍ଷେତ୍ରରେ କାମ କରୁଥିବା 40 କୋଟି ବ୍ୟକ୍ତି ଲାଭବାନ ହେବେ । ପ୍ରଥମ ଥର ପାଇଁ ବ୍ୟବସାୟୀ ମାନଙ୍କୁ ପେନସନ ପ୍ରଦାନ କରାଯାଉଛି । ଉଭୟ କର୍ମଚାରୀ ଓ ନିଯୁକ୍ତିଦାତାମାନଙ୍କ ପାଇଁ ଇଏସଆଇ ଯୋଗଦାନ ପରିମାଣ ହ୍ରାସ କରାଯାଇଥିବା ସମ୍ପର୍କରେ କେନ୍ଦ୍ରମନ୍ତ୍ରୀ ଆଲୋକପାତ କରିଥିଲେ ।


    ଦେଶରେ ନିବେଶ ବୃଦ୍ଧି କରିବା ପାଇଁ ଗ୍ରହଣ କରାଯାଇଥିବା ପଦକ୍ଷେପ ସମ୍ପର୍କରେ ମନ୍ତ୍ରୀ ଉଲ୍ଲେଖ କରିଥିଲେ । ରାଷ୍ଟ୍ରାୟତ୍ତ ବ୍ୟାଙ୍କ (ପିଏସବି) ଗୁଡ଼ିକର ପୁନଃପୁଞ୍ଜିଯୋଗାଣ ଲାଗି 70 , 000 କୋଟି ଟଙ୍କା ପ୍ରଦାନ କରାଯାଇଛି । ଭାରତ 5 ଟ୍ରିଲିଅନ ଡଲାର ଅର୍ଥବ୍ୟବସ୍ଥାରେ ପରିଣତ ହେବା ଦିଗରେ ଗତି କରୁଛି । ଷ୍ଟାର୍ଟଅପଗୁଡ଼ିକ ପାଇଁ ଏକ ପୃଥକ ଟେଲିଭିଜନ ଚ୍ୟାନେଲ ଖୁବଶୀଘ୍ର ଆରମ୍ଭ କରାଯିବ । କେନ୍ଦ୍ରୀୟ ସଶସ୍ତ୍ର ପୋଲିସ ବାହିନୀ (ସିଏପିଏଫ) ଅଧିକାରୀମାନଙ୍କ ପାଇଁ ଅଣ କାର୍ଯ୍ୟକ୍ଷମ ଆର୍ଥିକ ଉନ୍ନୟନ ବ୍ୟବସ୍ଥା ଲାଗୁ କରାଯାଇଛି ।


    ସେ କହିଥିଲେ ଯେ ଭିତ୍ତିଭୂମି ବିକାଶ ପାଇଁ ଆଗାମୀ 5 ବର୍ଷ ମଧ୍ୟରେ 100 ଲକ୍ଷ କୋଟି ଟଙ୍କା ନିବେଶ କରାଯିବ । ଜଳ ସମ୍ପର୍କିତ ସମସ୍ୟାର ବ୍ୟାପକ ସମାଧାନ ପାଇଁ ସରକାର ଲକ୍ଷ୍ୟବଦ୍ଧ କାର୍ଯ୍ୟ କରୁଥିବା ନେଇ ସେ ସୂଚନା ପ୍ରଦାନ କରିଥିଲେ । ଜଳ ଶକ୍ତି ମନ୍ତ୍ରଣାଳୟର ଗଠନ ଏହାର ଉଦାହରଣ ବୋଲି ସେ କହିଥିଲେ ।


    ଜାମ୍ମୁ କାଶ୍ମୀରରେ ବିଚ୍ଛିନ୍ନତାବାଦୀ ଗୋଷ୍ଠୀଙ୍କ ପ୍ରଭାବ ହ୍ରାସ ନେଇ ସରକାର ଗ୍ରହଣ କରିଥିବା ସଫଳ ପଦକ୍ଷେପ ସମ୍ବନ୍ଧରେ ସେ ଉଲ୍ଲେଖ କରିଥିଲେ । ମାଳଦ୍ୱୀପ ଓ ଶ୍ରୀଲଙ୍କାକୁ ପ୍ରଧାନମନ୍ତ୍ରୀଙ୍କ ଗସ୍ତର ଗୁରୁତ୍ୱ ସମ୍ପର୍କରେ ସେ କହିଲେ ଯେ ବିମଷ୍ଟେକ ଓ ଜି-20 ଜରିଆରେ ଭାରତ ବିଶ୍ୱନେତା ଭାବେ ଉଭା ହୋଇଛି ।


    ଚନ୍ଦ୍ରୟାନର ସଫଳ ଉତକ୍ଷେପଣ ଏବଂ 2022ରେ ମହାକାଶକୁ ଭାରତର ମାନବ ଅଭିଯାନ ନେଇ ଶ୍ରୀ ଜାଭଡ଼େକର ଦୃଢ଼ ବିଶ୍ୱାସ ପ୍ରକଟ କରିଥିଲେ ।


    ଅମଲାତନ୍ତ୍ରରୁ ଦୁର୍ନୀତି ହଟାଇବା ପାଇଁ ଗ୍ରହଣ କରାଯାଇଥିବା କଠୋର ପଦକ୍ଷେପ ସମ୍ପର୍କରେ ସେ ଉଲ୍ଲେଖ କରିଥିଲେ । ଅର୍ଥନୈତିକ ଅପରାଧୀଙ୍କ ବିରୋଧରେ ଦୃଢ଼ କାର୍ଯ୍ୟାନୁଷ୍ଠାନ ଗ୍ରହଣ କରାଯାଇଛି । ଆର୍ଥିକ ଠକାମି ଯୋଜନା ବିରୋଧରେ କାର୍ଯ୍ୟାନୁଷ୍ଠାନ ଗ୍ରହଣ କରିବା ପାଇଁ ଏକ ଆଇନ ଅଣାଯାଇଛି ।


    ପୋକ୍ସୋ ଆଇନରେ ସଂଶୋଧନ ଆଣି ଶିଶୁମାନଙ୍କୁ ଯୌନ ଅପରାଧରୁ ସୁରକ୍ଷା ପ୍ରଦାନ କରିବା ନେଇ ସରକାରଙ୍କ ପ୍ରତିବଦ୍ଧତା ସମ୍ପର୍କରେ ଶ୍ରୀ ଜାଭଡେକର ପ୍ରକାଶ କରିଥିଲେ । ଦେଶରେ ଡାକ୍ତରୀ ଶିକ୍ଷା କ୍ଷେତ୍ରରେ ସଂସ୍କାର ଆଣିବା ନେଇ ଗ୍ରହଣ କରାଯାଇଥିବା ପଦକ୍ଷେପ ସମ୍ବନ୍ଧରେ ସେ ପ୍ରକାଶ କରିଥିଲେ ଏବଂ ଏ ନେଇ ସ୍ୱଚ୍ଛତା , ଦାୟିତ୍ୱବୋଧ ଏବଂ ଗୁଣାତ୍ମକତା ସୁନିଶ୍ଚିତ କରାଯାଉଥିବା ସେ କହିଥିଲେ । ମନ୍ତ୍ରୀ କହିଥିଲେ ଯେ ଭାରତକୁ 5 ଟ୍ରିଲିଅନ ଡଲାର ବିଶିଷ୍ଟ ଅର୍ଥବ୍ୟବସ୍ଥାରେ ପରିଣତ କରିବା ଆଉ କେବଳ ଏକ ସ୍ୱପ୍ନ ହୋଇ ରହିନାହିଁ ବରଂ ଏହାକୁ ହାସଲ କରିବା ପାଇଁ ଏହି 50 ଦିନ ମଧ୍ୟରେ ଏକ କାର୍ଯ୍ୟଖସଡ଼ା ମଧ୍ୟ ପ୍ରସ୍ତୁତ କରାଯାଇଛି ।


    **********

    
    
    (Release ID: 1583415) Visitor Counter : 1