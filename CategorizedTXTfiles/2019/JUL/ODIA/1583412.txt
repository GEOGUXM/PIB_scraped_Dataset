      ମହାକାଶ ବିଭାଗ

      ଚନ୍ଦ୍ରୟାନ-2 ମହାକାଶ ଯାନର ସଫଳ ଉତକ୍ଷେପଣ
      • ସେପ୍ଟେମ୍ବର 7, 2019 ବେଳକୁ ଚନ୍ଦ୍ରର ଦକ୍ଷିଣ ଗୋଲାର୍ଦ୍ଧରେ କରିବ ଅବତରଣ
      • ଚନ୍ଦ୍ରର ସ୍ଥଳଭାଗ ଅଧ୍ୟୟନ, ଖଣିଜ ବିଜ୍ଞାନ, ଚନ୍ଦ୍ରପୃଷ୍ଠର ରାସାୟନିକ ଢାଂଚା, ଥର୍ମୋ-ଭୌତିକ ବିଶେଷତ୍ୱ ଏବଂ ଜଳବାୟୁ ଅନୁଧ୍ୟାନ ଅଭିଯାନର ଉଦ୍ଦେଶ୍ୟ
      • ଶ୍ରୀହରିକୋଟାର ଦର୍ଶକ ଗ୍ୟାଲେରୀରୁ ସିଧାସଳଖ ଉତକ୍ଷେପଣ ଦେଖିଲେ 7500 ଦର୍ଶକ
      Posted On: 22 JUL 2019 2:18PM by PIB Bhubaneshwar


    ଭାରତର ଭୂସମାନ୍ତର ଉପଗ୍ରହ ଉତକ୍ଷେପଣ ଯାନ ଜିଏସଏଲଭି ଏମକେ ଥ୍ରୀ-ଏମ ୱାନ ସଫଳତା ପୂର୍ବକ 3840 କିଗ୍ରା ଓଜନର ଚନ୍ଦ୍ରୟାନ-2 ମହାକାଶଯାନକୁ ଆଜି ପୃଥିବୀର କକ୍ଷପଥକୁ ଉତକ୍ଷେପଣ କରିଛି । ବର୍ତ୍ତମାନ ଏହି ମହାକାଶଯାନ ପୃଥିବୀ କକ୍ଷପଥର ନିକଟବର୍ତ୍ତୀ ସ୍ଥାନ 169.7 କିମି ଏବଂ ଦୂରବର୍ତ୍ତୀ ସ୍ଥାନ 45 , 475 କିମି ଠାରେ ପୃଥିବୀ ଚାରିପାଖେ ପରିକ୍ରମା କରୁଛି । ଆଜି ଜିଏସଏଲଭି ଏମକେ ଥ୍ରୀର ପ୍ରଥମ କାର୍ଯ୍ୟକ୍ଷମ ମହାକାଶଯାନ ଉତକ୍ଷେପଣ କରାଯାଇଛି ।


    20 ଘଂଟାର ଅବଗଣନା ପରେ ଭାରତୀୟ ସମୟ ଅନୁସାରେ ପୂର୍ବ ନିର୍ଦ୍ଧାରିତ ଉତକ୍ଷେପଣ ସମୟ ଅର୍ଥାତ୍ ଅପରାହ୍ଣ 2ଟା 43 ମିନିଟରେ ଆନ୍ଧ୍ର ପ୍ରଦେଶର ଶ୍ରୀହରିକୋଟାସ୍ଥିତ ସତୀଶ ଧାୱନ ମହାକାଶ କେନ୍ଦ୍ର (ଏସଡିଏସସି ଏସଏଚଏଆର)ର ଦ୍ୱିତୀୟ ଲଂଚ ପ୍ୟାଡରୁ ଜିଏସଏଲଭି ଏମକେ ଥ୍ରୀ-ଏମ ୱାନ ଯାନକୁ ଦୁଇଟି ଏସ 200 କଠିନ ଷ୍ଟ୍ରାପ-ଅନ ମୋଟର ଜରିଆରେ ପ୍ରଭାବୀ ଢଙ୍ଗରେ ଉତକ୍ଷେପଣ କରାଯାଇଥିଲା । ମହାକାଶ ଯାନ ଉତକ୍ଷେପଣର ସମସ୍ତ କାର୍ଯ୍ୟକ୍ରମ ନିର୍ଦ୍ଧାରିତ ସମୟରେ ହୋଇଥିଲା ।


    ଭୂପୃଷ୍ଠରୁ ଉତକ୍ଷେପଣ ହେବାର 16 ମିନିଟ 14 ସେକେଣ୍ଡ ପରେ ଉତକ୍ଷେପଣ ଯାନ ଚନ୍ଦ୍ରୟାନ-2 ମହାକାଶ ଯାନକୁ ଅଣ୍ଡାକୃତି ପୃଥିବୀର କକ୍ଷପଥରେ ସଫଳତାପୂର୍ବକ ଅଲଗା କରି ଅବସ୍ଥାପିତ କରିଥିଲା । ଉତକ୍ଷେପଣ ଯାନ ଠାରୁ ମହାକାଶ ଯାନ ଅଲଗା ହେବା ସଙ୍ଗେ ସଙ୍ଗେ ମହାକାଶ ଯାନର ସୌର ଶୃଙ୍ଖଳା ସ୍ୱୟଂକ୍ରିୟ ଭାବେ କାର୍ଯ୍ୟକ୍ଷମ ହୋଇଯାଇଥିଲା । ଏଥିସହିତ ବେଙ୍ଗାଲୁରୁସ୍ଥିତ ଇସ୍ରୋ ଟେଲିମେଟ୍ରି , ଟ୍ରାକିଂ ଆଣ୍ଡ କମାଣ୍ଡ ନେଟୱାର୍କ ତୁରନ୍ତ ମହାକାଶ ଯାନ ଉପରେ ନିୟନ୍ତ୍ରଣ ସ୍ଥାପିତ କରିଥିଲା ।


    ଏହି ଆହ୍ୱାନପୂର୍ଣ୍ଣ ଅଭିଯାନରେ ନିୟୋଜିତ ଉତକ୍ଷେପଣ ଯାନ ଏବଂ ଉପଗ୍ରହ ଦଳକୁ ଇସ୍ରୋ ଅଧ୍ୟକ୍ଷ ଡ. କେ ସିବନ ଅଭିନନ୍ଦନ ଜଣାଇଛନ୍ତି । “ ମହାକାଶ ବିଜ୍ଞାନ ଏବଂ ପ୍ରଯୁକ୍ତି କ୍ଷେତ୍ରରେ ଭାରତ ପାଇଁ ଆଜି ହେଉଛି ଏକ ଐତିହାସିକ ଦିନ । ମୁଁ ଅତ୍ୟନ୍ତ ଆନନ୍ଦର ସହ ଏହା ଘୋଷଣା କରୁଛି ଯେ ଜିଏସଏଲଭି ଏମକେ ଥ୍ରୀ-ଏମ ୱାନ ସଫଳତାପୂର୍ବକ ଚନ୍ଦ୍ରୟାନ-2କୁ ଆଶାଠାରୁ 6ହଜାର କିମି ଅଧିକ ପୃଥିବୀର କକ୍ଷପଥରେ ଅବସ୍ଥାପିତ କରିପାରିଛି । ”


    “ ଚନ୍ଦ୍ରର ଦକ୍ଷିଣ ଗୋଲାର୍ଦ୍ଧରେ ଅବତରଣ କରିବା ଏବଂ ଅନାବିଷ୍କୃତ ତଥ୍ୟକୁ ଆବିଷ୍କାର କରିବା ଲାଗି ବୈଜ୍ଞାନିକ ଗବେଷଣା କରିବା ଉଦ୍ଦେଶ୍ୟରେ ଆଜି ଚନ୍ଦ୍ର ଅଭିମୁଖେ ଭାରତର ଐତିହାସିକ ଯାତ୍ରା ଆରମ୍ଭ ହୋଇଛି । ଜୁଲାଇ 15 , 2019ରେ ଇସ୍ରୋ ବୁଦ୍ଧିମତାର ସହିତ ବୈଷୟିକ ତ୍ରୁଟିକୁ ଠାବ କରିବାରେ ସଫଳ ହୋଇଥିଲା । ଇସ୍ରୋର ବୈଜ୍ଞାନିକମାନେ ଏହା ଉପରେ କାର୍ଯ୍ୟ କରିଥିଲେ ଏବଂ ମାତ୍ର 24 ଘଂଟା ମଧ୍ୟରେ ତ୍ରୁଟିକୁ ସଜାଡ଼ିବାରେ ସଫଳ ହୋଇଥିଲେ । ପରବର୍ତ୍ତୀ ଦେଢ଼ ଦିନ ପର୍ଯ୍ୟନ୍ତ ଆବଶ୍ୟକ ପରୀକ୍ଷା କରାଯାଇ ତ୍ରୁଟି ସଂଶୋଧନ ଠିକ୍ ହୋଇଛି କି ନାହିଁ ଦେଖାଯାଇଥିଲା । ଆଜି ଇସ୍ରୋ ଚମକ୍ରାର ପ୍ରତ୍ୟାବର୍ତ୍ତନ କରିଛି ,” ବୋଲି ଡ. ଶିବନ କହିଛନ୍ତି ।


    ଆଗାମୀ ଦିନରେ , ଚନ୍ଦ୍ରଯାନ-2 ନିଜସ୍ୱ ସଂଚାଳନ ବ୍ୟବସ୍ଥାକୁ ଉପଯୋଗ କରି ଏକାଧିକ କକ୍ଷ ପରିକ୍ରମା କୌଶଳ କାର୍ଯ୍ୟକାରୀ କରିବ । ଏହା ମହାକାଶ ଯାନର କକ୍ଷକୁ ପର୍ଯ୍ୟାୟକ୍ରମେ ଊଦ୍ଧ୍ୱର୍ଗାମୀ କରିବ ଏବଂ ଏହାକୁ ଚନ୍ଦ୍ରମା ପାର୍ଶ୍ଵବର୍ତ୍ତୀ କ୍ଷେତ୍ରକୁ ଯାତ୍ରା ଲାଗି ସଠିକ ପଥରେ ଅବସ୍ଥାପିତ କରିବ ।


    ଜିଏସଏଲଭି ଏମକେ ଥ୍ରୀ ହେଉଛି ଇସ୍ରୋ ଦ୍ୱାରା ବିକଶିତ ଏକ ତିନି ପର୍ଯ୍ୟାୟ ବିଶିଷ୍ଟ ଉତକ୍ଷେପଣ ଯାନ । ଏହାର ଦୁଇଟି କଠିନ ଷ୍ଟ୍ରାପ ଅନ୍ ରହିଛି , ଏଥିରେ ଗୋଟିଏ ମୂଳ ଲିକୁଇଡ ବୁଷ୍ଟର ଏବଂ ଆଉ ଏକ ଏକ କ୍ରାୟୋଜେନିକ ବାହ୍ୟ ଆବରଣ ରହିଛି । 4 ଟନ ଓଜନ ବିଶିଷ୍ଟ ଉପଗ୍ରହକୁ ଭୂସମାନ୍ତର ସ୍ଥାନାନ୍ତର କକ୍ଷପଥ (ଜିଟିଓ)ରେ ସ୍ଥାପିତ କରିବା କିମ୍ବା 10 ଟନ ବିଶିଷ୍ଟ ଉପଗ୍ରହକୁ ନିମ୍ନ ପୃଥିବୀ କକ୍ଷପଥ (ଏଲଇଓ)ରେ ଅବସ୍ଥାପିତ କରିବା ଲାଗି ଏହି ଯାନକୁ ଡିଜାଇନ କରାଯାଇଛି ।


    ଚନ୍ଦ୍ରୟାନ-2 ହେଉଛି ଚନ୍ଦ୍ର ଅଭିମୁଖେ ଭାରତର ଦ୍ୱିତୀୟ ଅଭିଯାନ । ଏଥିରେ ରହିଛି ସମ୍ପୂର୍ଣ୍ଣ ସ୍ୱଦେଶୀ ଜ୍ଞାନକୌଶଳରେ ନିର୍ମିତ ପରିକ୍ରମଣ ଯାନ ବା ଅର୍ବିଟର (କକ୍ଷପଥରେ ପରିକ୍ରମା କରୁଥିବା ମହାକାଶଯାନ) , ବିକ୍ରମ ନାମକ ଲ୍ୟାଣ୍ଡର (ଯାହା ଚନ୍ଦ୍ରପୃଷ୍ଠରେ ଅବତରଣ କରିବ) ଏବଂ ପ୍ରଜ୍ଞାନ ନାମକ ରୋଭର (ମାନବବିହୀନ ମହାକାଶଯାନ ଯାହା ଚନ୍ଦ୍ରପୃଷ୍ଠକୁ ଅନୁଧ୍ୟାନ କରିବ) । ଲ୍ୟାଣ୍ଡର ବିକ୍ରମ ଭିତରେ ପ୍ରଜ୍ଞା ରୋଭରକୁ ସ୍ଥାନିତ କରାଯାଇଛି ।


    ଚନ୍ଦ୍ରପୃଷ୍ଠରେ ସ୍ଥିର ଭାବେ ଅବତରଣ କରିବା ଏବଂ ପରିଭ୍ରମଣ କରିବା ସମେତ ସର୍ବାଧୁନିକ ଚନ୍ଦ୍ର ଅଭିଯାନ କ୍ଷମତା ହାସଲ ପାଇଁ ଗୁରୁତ୍ୱପୂର୍ଣ୍ଣ ପ୍ରଯୁକ୍ତି ବିକଶିତ କରିବା ଓ ପ୍ରଦର୍ଶନ କରିବା ଚନ୍ଦ୍ରୟାନ-2 ଅଭିଯାନର ଉଦ୍ଦେଶ୍ୟ । ବିଜ୍ଞାନ ଦୃଷ୍ଟିରୁ ଦେଖିଲେ , ଚନ୍ଦ୍ରର ସ୍ଥଳଭାଗ ଅଧ୍ୟୟନ , ଖଣିଜବିଜ୍ଞାନ , ଚନ୍ଦ୍ରପୃଷ୍ଠର ରାସାୟନିକ ଢାଂଚା , ଥର୍ମୋ-ଭୌତିକ ବିଶେଷତ୍ୱ ଏବଂ ଜଳବାୟୁ ଅନୁଧ୍ୟାନ କରିବା ଏହି ଅଭିଯାନର ଉଦ୍ଦେଶ୍ୟ , ଯାହା ଚନ୍ଦ୍ରର ଉତ୍ପତି ଏବଂ କ୍ରମବିକାଶ ସମ୍ପର୍କରେ ଅଧିକ ତଥ୍ୟ ପ୍ରଦାନ କରିବ ।


    ପୃଥିବୀର କକ୍ଷପଥ ଛାଡ଼ି ଚନ୍ଦ୍ରର ପ୍ରଭାବ କ୍ଷେତ୍ରରେ ପ୍ରବେଶ କରିବା ପରେ ଚନ୍ଦ୍ରୟାନ-2ର ନିଜସ୍ୱ ସଂଚାଳକ ପ୍ରଣାଳୀ ମହାକାଶ ଯାନର ଗତିକୁ ହ୍ରାସ କରିଦେବ । ଫଳରେ ଏହା ଚନ୍ଦ୍ରର ପ୍ରାରମ୍ଭିକ କକ୍ଷପଥ ଅବସ୍ଥାପିତ ହୋଇପାରିବ । ପରେ କେତେକ ପରିକ୍ରମା ପର୍ଯ୍ୟାୟ ପରେ ଚନ୍ଦ୍ରୟାନ-2ର ପରିକ୍ରମଣ ଯାନ ଚନ୍ଦ୍ରର କକ୍ଷ ଚାରିପାଖେ ଚନ୍ଦ୍ରପୃଷ୍ଠ ଠାରୁ 100 କିମି ଉଚ୍ଚତାରେ ଘୁରିବୁଲିବ ।


    ଧୀରେ ଧୀରେ କକ୍ଷ ଠାରୁ ପରିକ୍ରମଣ ଯାନ ଠାରୁ ଲ୍ୟାଣ୍ଡର ଅଲଗା ହୋଇଯିବ ଏବଂ ଏହା ଚନ୍ଦ୍ରର 100 କିମି ଗୁଣା 30 କିମି କକ୍ଷପଥରେ ପ୍ରବେଶ କରିବ । ପରେ ଏହା ସ୍ଥିର ଭାବେ ସେପ୍ଟେମ୍ବର 7 , 2019 ବେଳକୁ ଚନ୍ଦ୍ରର ଦକ୍ଷିଣ ଗୋଲାର୍ଦ୍ଧ କ୍ଷେତ୍ରରେ ଅବତରଣ କରିବା ଲାଗି ଏକାଧିକ ଜଟିଳ ପରିକ୍ରମା କରିବ ।


    ଏହାପରେ ଲ୍ୟାଣ୍ଡର ଠାରୁ ରୋଭର ଅଲଗା ହୋଇ ଗୋଟିଏ ଚନ୍ଦ୍ର ଦିବସ , ଯାହା ପୃଥବୀରେ 14 ଦିନ ସହ ସମାନ , ଅବଧି ଲାଗି ଚନ୍ଦ୍ର ପୃଷ୍ଠରେ ପରିଭ୍ରମଣ କରିବ ଏବଂ ପରୀକ୍ଷଣ କରିବ । ଲ୍ୟାଣ୍ଡରର ଅଭିଯାନ ଅବଧି ମଧ୍ୟ ଗୋଟିଏ ଚନ୍ଦ୍ର ଦିବସର । ତେବେ ଗୋଟିଏ ବର୍ଷ ଲାଗି ଅର୍ବିଟରର ଅଭିଯାନ ଜାରି ରହିବ ।


    ଅର୍ବିଟରର ଓଜନ 2 , 369 କିଗ୍ରା ହୋଇଥିବା ବେଳେ ଲ୍ୟାଣ୍ଡରର ଓଜନ 1 , 477 କିଗ୍ରା ଏବଂ ରୋଭରର ଓଜନ 26 କିଗ୍ରା । ଏହି ରୋଭର 500 ମିଟର ପର୍ଯ୍ୟନ୍ତ ଯାତ୍ରା କରିପାରିବ ଏବଂ ନିଜସ୍ୱ ସୌର ପ୍ୟାନେଲ ଜରିଆରେ ବିଦ୍ୟୁତ ଶକ୍ତି ସଂଗ୍ରହ କରି ଏହା କାର୍ଯ୍ୟ କରିପାରିବ ।


    ଚନ୍ଦ୍ରର ଉତ୍ପତି ଏବଂ କ୍ରମବିକାଶ ସମ୍ପର୍କରେ ବୁଝିବା ଲାଗି ଚନ୍ଦ୍ରୟାନ-2ରେ ବିଭିନ୍ନ ବିଜ୍ଞାନ ପେଲୋଡ ବ୍ୟବସ୍ଥା କରାଯାଇଛି । ଅର୍ବିଟରରେ 8ଟି ପେଲୋଡ , ଲ୍ୟାଣ୍ଡରରେ 3ଟି ଓ ରୋଭରରେ 2ଟି ପେଲୋଡ୍ ରହିଛି । ଲ୍ୟାଣ୍ଡରରେ ସାମିଲ ପରୋକ୍ଷ ପରୀକ୍ଷଣ ବ୍ୟତୀତ ଅର୍ବିଟର 100 କିମି ଦୂର କକ୍ଷପଥରେ ଚନ୍ଦ୍ରର ରିମୋର୍ଟ ସେନ୍ସିଂ ଅନୁଧ୍ୟାନ କରିବ । ଅନ୍ୟପକ୍ଷେ ଲ୍ୟାଣ୍ଡର ଏବଂ ରୋଭର ପେଲୋଡ ଚନ୍ଦ୍ରପୃଷ୍ଠରେ ଅବତରଣ କରି ଗୁରୁତ୍ୱପୂର୍ଣ୍ଣ ଅନୁଧ୍ୟାନ କରିପାରିବେ ।


    ଗ୍ରାଉଣ୍ଡ ବ୍ୟବସ୍ଥାରେ ଚନ୍ଦ୍ରୟାନ-2ର ତୃତୀୟ ଗୁରୁତ୍ୱପୂର୍ଣ୍ଣ ଉପଦାନ ରହିଛି । ଏହା ମହାକାଶଯାନରୁ ସ୍ୱାସ୍ଥ୍ୟ ସୂଚନା ଏବଂ ବୈଜ୍ଞାନିକ ତଥ୍ୟ ଗ୍ରହଣ କରିବାର ଗୁରୁତ୍ୱପୂର୍ଣ୍ଣ କାର୍ଯ୍ୟ ସମ୍ପାଦନ କରିବ । ଏହା ମଧ୍ୟ ମହାକାଶଯାନକୁ ରେଡିଓ କମାଣ୍ଡ ପ୍ରେରଣ କରିବ । ଚନ୍ଦ୍ରୟାନ-2ର ଗ୍ରାଉଣ୍ଡ ବ୍ୟବସ୍ଥାରେ ଭାରତୀୟ ଦୀପ ମହାକାଶ ନେଟୱାର୍କ , ମହାକାଶଯାନ ନିୟନ୍ତ୍ରଣ କେନ୍ଦ୍ର ଏବଂ ଭାରତୀୟ ମହାକାଶ ବିଜ୍ଞାନ ତଥ୍ୟ କେନ୍ଦ୍ର ରହିଛି ।


    ଏହି ଆହ୍ୱାନପୂର୍ଣ୍ଣ ଅଭିଯାନରେ ଆଜି ଚନ୍ଦ୍ରୟାନ-2ର ସଫଳ ଉତକ୍ଷେପଣ ଏକ ଗୁରୁତ୍ୱପୂର୍ଣ୍ଣ ସଫଳତା । ଶ୍ରୀହରିକୋଟାର ଦର୍ଶକ ଗ୍ୟାଲେରୀରୁ 7500 ଜଣ ପରିଦର୍ଶକ ଏହାର ଉତକ୍ଷେପଣ ସିଧାସଳଖ ଦେଖିପାରିଥିଲେ ।


    **********

    
    
    (Release ID: 1583412) Visitor Counter : 1