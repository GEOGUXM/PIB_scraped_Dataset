      କ୍ୟାବିନେଟ

      ଜାହାଜ ଚଳାଚଳ କ୍ଷେତ୍ରରେ ଭାରତ ଓ ମାଳଦ୍ୱୀପ ମଧ୍ୟରେ ବୁଝାମଣାକୁ କ୍ୟାବିନେଟର ମଞ୍ଜୁରି
      • ମାଳଦ୍ୱୀପ ଓ କେରଳ ମଧ୍ୟରେ ଜଳପଥରେ ପରିବହନ ସମ୍ଭବ ହେବ
      • କୋଚିରୁ ମାଲେ ଓ କୁଲହୁଧୁଫୁସିକୁ ସାମୁଦ୍ରିକ ପଥରେ ସଂଯୋଗ
      Posted On: 03 JUL 2019 2:55PM by PIB Bhubaneshwar


    ଭାରତ ଓ ମାଳଦ୍ୱୀପ ମଧ୍ୟରେ ସାମୁଦ୍ରିକ ପଥରେ ଯାତ୍ରୀ ଓ ମାଲ ପରିବହନ ନେଇ ସ୍ୱାକ୍ଷରିତ ବୁଝାମଣା ପତ୍ରକୁ କେନ୍ଦ୍ର କ୍ୟାବିନେଟ ଅନୁମୋଦନ କରିଛି । ଭାରତର ପ୍ରଧାନମନ୍ତ୍ରୀଙ୍କ ମାଳଦ୍ୱୀପ ଗସ୍ତ ସମୟରେ ଏହି ବୁଝାମଣା ପତ୍ର ଜୁନ 8, 2019 ରେ ସ୍ୱାକ୍ଷରିତ ହୋଇଥିଲା ।


    ଭାରତ ହେଉଛି ମାଳଦ୍ୱୀପ ସହିତ ବିକାଶ କ୍ଷେତ୍ରରେ ଏକ ଅଗ୍ରଣୀ ଅଂଶୀଦାର । ଭାରତ ମାଳଦ୍ୱୀପରେ ଅନେକ ଅଗ୍ରଣୀ ଅନୁଷ୍ଠାନ ପ୍ରତିଷ୍ଠା କରିଛି । ସମ୍ପ୍ରତି ଭାରତ ମାଳଦ୍ୱୀପକୁ 100 ମିଲିଅନ ଆମେରିକୀୟ ଡଲାରର ଷ୍ଟାଣ୍ଡବାଏ ଋଣ ପ୍ରଦାନ କରିଛି । ଏଥିରେ ରହିଛି ଦୀର୍ଘକାଳୀନ ଋଣ ଏବଂ ବାଣିଜ୍ୟ ମାଧ୍ୟମରେ ଋଣ ପରିଶୋଧ ।


    ମାଲେ ହେଉଛି ମାଳଦ୍ୱୀପର ରାଜଧାନୀ ଓ ଏହି ଦେଶର ସର୍ବାଧିକ ଜନସଂଖ୍ୟା ବିଶିଷ୍ଟ ସହର । କୁଲହୁଧୁଫୁସି ହେଉଛି ମାଳଦ୍ୱୀପର ତୃତୀୟ ସର୍ବାଧିକ ଜନସଂଖ୍ୟା ବିଶିଷ୍ଟ ସହର । କୋଚିରୁ ଏହି ଦୁଇ ସହରକୁ ସାମୁଦ୍ରିକ ପଥରେ ଉଭୟ ଯାତ୍ରୀ ଏବଂ ମାଲ ପରିବହନ ବ୍ୟବସ୍ଥା ଭବିଷ୍ୟତ ପାଇଁ ଉତ୍ତମ । କୋଚିଠାରୁ ମାଲେର ଦୂରତ୍ୱ ହେଉଛି 708 କିଲୋମିଟର ଏବଂ କୁଲହୁଧୁଫୁସିର ଦୂରତା ହେଉଛି 509 କିଲୋମିଟର । କୁଲହୁଧୁଫୁସି ଓ ଏହା ଚାରିପାଖରେ ରହିଥିବା ଦ୍ୱୀପପୁଞ୍ଜ ଗୁଡିକ ହେଉଛନ୍ତି ମାଳଦ୍ୱୀପର ଉତ୍ତର ଭାଗରେ ଥିବା ସର୍ବାଧିକ ଜନସଂଖ୍ୟା ବିଶିଷ୍ଟ କେନ୍ଦ୍ର । ଏଠାରେ ଅନେକ ରିସୋର୍ଟ ରହିଥିବାରୁ ଏହା ଭାରତୀୟ ମାନଙ୍କ ପାଇଁ ଏକ ପ୍ରମୁଖ ପର୍ଯ୍ୟଟନ ସ୍ଥଳରେ ପରିଣତ ହୋଇପାରିବ । ବର୍ତ୍ତମାନ ମାଲେକୁ ଆକାଶ ମାର୍ଗରେ ଏବଂ ରିସୋର୍ଟମାନଙ୍କୁ ସି ପ୍ଲେନ ମାଧ୍ୟମରେ ଯାତାୟତ ବ୍ୟବସ୍ଥା ରହିଛି । ଏହା ବ୍ୟୟବହୁଳ । ଅନ୍ୟପକ୍ଷରେ ସାମୁଦ୍ରିକ ଯାତ୍ରା ମାଧ୍ୟମରେ କୋଚି ସହିତ ସଂଯୋଗ ବ୍ୟବସ୍ଥା ସାମୁଦ୍ରିକ ପର୍ଯ୍ୟଟନକୁ ପ୍ରୋତ୍ସାହିତ କରିବ । ଭାରତୀୟ ପର୍ଯ୍ୟଟକ ମାନଙ୍କ ସ୍ୱାସ୍ଥ୍ୟ ଏବଂ କଲ୍ୟାଣ ପାଇଁ ଏହା ଉପଯୋଗୀ ହେବ । ମାଳଦ୍ୱୀପର ଅନେକ ଅଧିବାସୀ ମଧ୍ୟ ଶିକ୍ଷା ଉଦ୍ଦେଶ୍ୟରେ କେରଳ ଓ ଅନ୍ୟାନ୍ୟ ଦକ୍ଷିଣ ଭାରତୀୟ ସହରକୁ ଯାତ୍ରା କରିଥାନ୍ତି ।


    ଉଭୟ ଦେଶ ମଧ୍ୟରେ ସମୁଦ୍ର ପଥରେ ଯାତ୍ରୀ ଓ ମାଲ ପରିବହନ ସମ୍ଭାବନାର ଲାଭ ଉଠାଇବା ପାଇଁ ମାଳଦ୍ୱୀପ ସହିତ ବୁଝାମଣା ପତ୍ର ସ୍ୱାକ୍ଷର କରାଯାଇଛି । ଦ୍ୱିପାକ୍ଷିକ ବ୍ୟବସାୟ ତଥା ଜନ ସମ୍ପର୍କ ବୃଦ୍ଧି କରିବା ନେଇ ଏହି ପ୍ରସ୍ତାବିତ ସାମୁଦ୍ରିକ ପଥରେ ଯାତାୟତ ସେବା ଅନେକ ଭାବେ ସହାୟକ ହେବ ।


    *************


    

    
    (Release ID: 1577153) Visitor Counter : 19