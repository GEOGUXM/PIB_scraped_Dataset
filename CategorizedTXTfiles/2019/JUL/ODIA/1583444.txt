      ପ୍ରତିରକ୍ଷା ମନ୍ତ୍ରଣାଳୟ

      ଗୁରୁତ୍ୱପୂର୍ଣ୍ଣ ପ୍ରତିରକ୍ଷା ଉତ୍ପାଦନ କାର୍ଯ୍ୟକ୍ରମଗୁଡ଼ିକର ପ୍ରଭାବୀ ଅନୁଧ୍ୟାନ ଲାଗି ଡ୍ୟାଶବୋର୍ଡର ଶୁଭାରମ୍ଭ କଲେ ପ୍ରତିରକ୍ଷା ମନ୍ତ୍ରୀ ଶ୍ରୀ ରାଜନାଥ ସିଂ
      Posted On: 25 JUL 2019 3:09PM by PIB Bhubaneshwar


    ପ୍ରତିରକ୍ଷା ମନ୍ତ୍ରୀ ଶ୍ରୀ ରାଜନାଥ ସିଂ ଆଜି ପ୍ରତିରକ୍ଷା ମନ୍ତ୍ରଣାଳୟ ଅଧୀନ ପ୍ରତିରକ୍ଷା ଉତ୍ପାଦନ ବିଭାଗର ବିଭିନ୍ନ କାର୍ଯ୍ୟକ୍ରମ ଓ ଯୋଜନାର ପ୍ରଭାବୀ ଅନୁଧ୍ୟାନରେ ସହାୟତା ପାଇଁ ଏକ ଡ୍ୟାଶବୋର୍ଡର ଶୁଭାରମ୍ଭ କରିଛନ୍ତି ।


    ପ୍ରତିରକ୍ଷା ଉତ୍ପାଦନ ସଚିବ ଡ. ଅଜୟ କୁମାର ଏହି ଡ୍ୟାଶବୋର୍ଡର ବୈଶିଷ୍ଟ୍ୟ ଏବଂ ପ୍ରମୁଖ ଉଦ୍ଦେଶ୍ୟ ବିଷୟରେ ବର୍ଣ୍ଣନା କରିଥିଲେ । ସେ ସୂଚନା ଦେଇଥିଲେ ଯେ ଏହି ପ୍ରୟାସ ଜରିଆରେ ପ୍ରତିରକ୍ଷା ରପ୍ତାନି , ପ୍ରତିରକ୍ଷା ଅଫସେଟ , ବୌଦ୍ଧିକ ସମ୍ପତ୍ତି ଅଧିକାର (ପଞ୍ଜିକୃତ ହୋଇଥିବା ପେଟେଣ୍ଟ ସଂଖ୍ୟା) ଓ ମିଶନ ରକ୍ଷା ଜ୍ଞାନ ଶକ୍ତି ସମେତ ପ୍ରତିରକ୍ଷା ଉତ୍ପାଦନର ପ୍ରମୁଖ ଉପାଦାନଗୁଡ଼ିକୁ ଅନୁଧ୍ୟାନ କରିବାରେ ସହାୟତା ମିଳିପାରିବ । ଡ୍ୟାଶବୋର୍ଡରେ ଏକ ବ୍ୟବହାରକାରୀ ଅନୁକୂଳ ଇଂଟରଫେସ ରହିବ ଯେଉଁଥିରେ ମେକ ଇନ ଇଣ୍ଡିଆ ଅଧୀନରେ ଥିବା ପ୍ରତିରକ୍ଷା ପ୍ରକଳ୍ପ , ପ୍ରତିରକ୍ଷା କ୍ଷେତ୍ରରେ ଷ୍ଟାର୍ଟଅପ , ଉତ୍ତର ପ୍ରଦେଶ ଓ ତାମିଲନାଡ଼ୁର ପ୍ରତିରକ୍ଷା କରିଡରରେ ନିବେଶ ଏବଂ ପ୍ରତିରକ୍ଷା କ୍ଷେତ୍ରରେ ଆର୍ଟିଫିସିଆଲ ଇଂଟେଲିଜେନ୍ସ ପ୍ରକଳ୍ପର ସବିସ୍ତୃତ ସୂଚନା ରହିବ ବୋଲି ସେ ବିସ୍ତୃତ ବିବରଣୀ ପ୍ରଦାନ କରିଥିଲେ ।


    ସାଧାରଣ ଲୋକଙ୍କ ପାଇଁ www.ddpdashboard.gov.in .ୱେବସାଇଟରେ ଡ୍ୟାଶବୋର୍ଡ ଉପଲବ୍ଧ ହେବ । ତେବେ ଡ୍ୟାଶବୋର୍ଡର କେତେକ ତଥ୍ୟ ପ୍ରଦର୍ଶନ ଉପରେ କଟକଣା ଜାରି କରାଯାଇଛି ।


    ପ୍ରତିରକ୍ଷା ରାଷ୍ଟ୍ରମନ୍ତ୍ରୀ ଶ୍ରୀ ଶ୍ରୀପଦ ୟଶୋ ନାୟକ ଏବଂ ମନ୍ତ୍ରଣାଳୟର ଅନ୍ୟ ବରିଷ୍ଠ ଅଧିକାରୀମାନେ ଏହି ଅବସରରେ ଉପସ୍ଥିତ ଥିଲେ ।


    **********

    
    
    (Release ID: 1583444) Visitor Counter : 1