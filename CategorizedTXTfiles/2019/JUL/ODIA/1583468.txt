      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମନର କଥା 2.0(ଦ୍ୱିତୀୟ ଅଧ୍ୟାୟ) ଭାରତର ମାନ୍ୟବର ପ୍ରଧାନମନ୍ତ୍ରୀ ଶ୍ରୀଯୁକ୍ତ ନରେନ୍ଦ୍ର ମୋଦୀଙ୍କ ରେଡ଼ିଓ ଅଭିଭାଷଣ "ମନ୍ କି ବାତ୍'ର ଓଡ଼ିଆ ଭାଷାନ୍ତର
      • ପାର୍ବଣ ମେଳାରେ ଜଳ ସଂରକ୍ଷଣ ବାର୍ତ୍ତା ବାଣ୍ଟିବା ପାଇଁ ପ୍ରଧାନମନ୍ତ୍ରୀଙ୍କ ପରାମର୍ଶ
      • ଆରମ୍ଭ ହେବ ମହାକାଶ ସମ୍ପର୍କୀୟ ସାଧାରଣ ଜ୍ଞାନ ପ୍ରତିଯୋଗିତା
      • ଶ୍ରୀହରିକୋଟାରୁ ଚନ୍ଦ୍ରପୃଷ୍ଠରେ ଚନ୍ଦ୍ରଯାନ ଅବତରଣ କରିବା ଦୃଶ୍ୟ ଦେଖିବେ କୃତୀ ଛାତ୍ରଛାତ୍ରୀ
      Posted On: 28 JUL 2019 4:33PM by PIB Bhubaneshwar


    ମୋର ପ୍ରିୟ ଦେଶବାସୀଗଣ , ନମସ୍କାର । ସବୁଥର ପରି “ ମନ କି ବାତ୍ ” ପାଇଁ ଆପଣଙ୍କର ଏବଂ ମୋର ବି ପ୍ରତୀକ୍ଷା ରହିଛି । ଏଥର ବି ମୁଁ ଦେଖିଛି ଯେ , ବହୁତ ଚିଠି , ଫୋନ ମିଳିଛି ଯେଉଁଥିରେ ଅନେକ କାହାଣୀ ରହିଛି , ପ୍ରସ୍ତାବ ରହିଛି , ପ୍ରେରଣା ରହିଛି-ପ୍ରତ୍ୟେକ ବ୍ୟକ୍ତି କିଛି ନା କିଛି କରିବାକୁ ଚାହୁଁଛନ୍ତି , ଆଉ କହିବାକୁ ବି ଚାହୁଁଛନ୍ତି – ଏକ ପ୍ରକାର ଆବେଗ ଅନୁଭୂତ ହେଉଛି । ଏସବୁରେ ବହୁତ କିଛି ରହିଛି , ଯାହାକୁ ମୁଁ ଏକାଠି କରିବାକୁ ଚାହୁଁଛି । କିନ୍ତୁ ସମୟ ସୀମିତ , ତେଣୁ ଏକତ୍ର କରିପାରୁନି । ଲାଗୁଛି ସତେ ଯେମିତି ଆପଣମାନେ ମୋର କଠିନ ପରୀକ୍ଷା ନେଉଛନ୍ତି । ତଥାପି , ଆପଣଙ୍କ କଥାଗୁଡ଼ିକୁ ହିଁ ଏହି “ ମନ କି ବାତ୍ ” ର ସୂତାରେ ଗୁନ୍ଥି ପୁଣିଥରେ ଆପଣମାନଙ୍କୁ ବାଣ୍ଟିବାକୁ ଚାହୁଁଛି ।


    ଆପଣମାନଙ୍କର ମନେଥିବ , ଗତଥର ମୁଁ ପ୍ରେମଚନ୍ଦଜୀଙ୍କର କାହାଣୀ ସମ୍ବଳିତ ଗୋଟିଏ ବହି ବିଷୟରେ ଆଲୋଚନା କରୁଥିଲି । ଆଉ ଆମେ ସ୍ଥିର କରିଥିଲୁ ଯେ , ଯିଏ ଯେଉଁ ବହି ପଢ଼ୁଛନ୍ତି , ସେ ସମ୍ପର୍କରେ କିଛି କଥା ନରେନ୍ଦ୍ର ମୋଦୀ ଆପ ମାଧ୍ୟମରେ ସମସ୍ତଙ୍କ ସହ ବାଣ୍ଟନ୍ତୁ । ମୁଁ ଦେଖୁଥିଲି ଯେ , ଲୋକେ ଅନେକ ପ୍ରକାର ବହି ସମ୍ପର୍କରେ ବହୁସଂଖ୍ୟାରେ ସୂଚନା ପ୍ରଦାନ କରିଛନ୍ତି । ବିଜ୍ଞାନ , ପ୍ରଯୁକ୍ତି , ଇତିହାସ , ସଂସ୍କୃତି , ବ୍ୟବସାୟ , ଜୀବନୀ ଭଳି ଅନେକ ବିଷୟ ଉପରେ ଲେଖାଯାଇଥିବା ବହିଗୁଡ଼ିକ ସମ୍ପର୍କରେ ଲୋକେ ଆଲୋଚନା କରୁଥିବା ଦେଖି ମୋତେ ଖୁସି ଲାଗିଲା । କିଛି ଲୋକ ତ ଆହୁରି କିଛି ବହି ସମ୍ପର୍କରେ କହିବା ପାଇଁ ମୋତେ ପରାମର୍ଶ ଦେଇଛନ୍ତି । ଠିକ୍ ଅଛି , ମୁଁ ଆହୁରି କିଛି ବହି ସମ୍ପର୍କରେ ଆପଣମାନଙ୍କ ସହ କଥା ହେବି । କିନ୍ତୁ ଗୋଟିଏ କଥା ମୋତେ ସ୍ୱୀକାର କରିବାକୁ ପଡ଼ିବ ଯେ , ଏବେ ମୁଁ ପୁସ୍ତକ ପଠନ ପାଇଁ ଅଧିକ ସମୟ ଦେଇପାରୁନି । ମାତ୍ର , ଗୋଟିଏ ଲାଭ ନିଶ୍ଚୟ ହୋଇଛି ଯେ , ଆପଣମାନେ ଲେଖି ପଠାଉଥିବାରୁ ଅନେକ ବହି ବିଷୟରେ ଜାଣିବାକୁ ମୋତେ ସୁଯୋଗ ମିଳୁଛି । କିନ୍ତୁ ଗତ ମାସକର ଅନୁଭୂତିକୁ ନେଇ ମୋତେ ଲାଗୁଛି ଯେ , ଏହାକୁ ଆମକୁ ଆଗେଇ ନେବାକୁ ହେବ । ଆମେ ନରେନ୍ଦ୍ର ମୋଦୀ ଆପରେ ଗୋଟିଏ ସ୍ଥାୟୀ ବୁକ କର୍ଣ୍ଣର କାହିଁକି ନ କରିଦେବା , ଆଉ ଯିଏ ଯେତେବେଳେ କୌଣସି ନୂଆ ବହି ପଢ଼ିଲେ , ତା ’ ସମ୍ପର୍କରେ ସେ କର୍ଣ୍ଣରରେ ଲେଖିପାରିବେ , ଚର୍ଚ୍ଚା କରିପାରିବେ । ଆଉ ଆପଣ ଭଲ ନାଁଟିଏ ବାଛନ୍ତୁ । ମୁଁ ଚାହୁଁଛି ଏହି କର୍ଣ୍ଣର ପାଠକ ଏବଂ ଲେଖକଙ୍କ ପାଇଁ ଗୋଟିଏ ସକ୍ରିୟ ମଞ୍ଚ ପାଲଟିଯାଉ । ଆପଣ ପଢ଼ୁଥାନ୍ତୁ , ଲେଖୁଥାନ୍ତୁ ଆଉ ‘ ମନ୍ କି ବାତ୍ ’ ର ସମସ୍ତ ସାଥୀମାନଙ୍କ ସହ ଅନୁଭବ ବାଣ୍ଟୁଥାନ୍ତୁ ।


    ବନ୍ଧୁଗଣ , “ ମନ କି ବାତ୍ ” ରେ ଜଳ ସଂରକ୍ଷଣ ବିଷୟକୁ ମୁଁ ସ୍ପର୍ଶ କରିଥିଲି । କିନ୍ତୁ ଆଜି ମୁଁ ଅନୁଭବ କରୁଛି ଯେ , ହୁଏତ ମୋର କହିବାର ଅନେକ ପୂର୍ବରୁ ଜଳ ସଂରକ୍ଷଣ କଥା ଆପଣମାନଙ୍କ ହୃଦୟକୁ ସ୍ପର୍ଶ କରିଥିଲା ଏବଂ ଏହା ସାଧାରଣ ଲୋକଙ୍କର ଆଗ୍ରହର ବିଷୟ ଥିଲା । ଜଳ ସଂରକ୍ଷଣ ବିଷୟଟି ଆଜିକାଲି ଭାରତର ହୃଦୟକୁ ଦୋହଲାଇ ଦେଇଛି । ଜଳ ସଂରକ୍ଷଣକୁ ନେଇ ସାରା ଦେଶରେ ଅନେକ ପ୍ରଭାବଶାଳୀ ପ୍ରଚେଷ୍ଟା ଜାରି ରହିଛି । ଲୋକେ ପାରମ୍ପରିକ ଉପାୟଗୁଡ଼ିକ ସମ୍ପର୍କରେ ସୂଚନା ତ ପ୍ରଦାନ କରିଛନ୍ତି ! ଗଣମାଧ୍ୟମମାନେ ଜଳ ସଂରକ୍ଷଣକୁ ନେଇ କେତେକ ଅଭିନବ ଅଭିଯାନ ଆରମ୍ଭ କରିଛନ୍ତି । ସରକାର ହୁଅନ୍ତୁ , ସ୍ୱେଚ୍ଛାସେବୀ ସଂଗଠନ ହୁଅନ୍ତୁ – ସମସ୍ତେ ଯୁଦ୍ଧକାଳୀନ ଭିତ୍ତିରେ କିଛି ନା କିଛି କରୁଛନ୍ତି । ସାମୂହିକତାର ସାମର୍ଥ୍ୟ ଦେଖି ବେଶ୍ ଭଲ ଲାଗୁଛି , ଖୁବ୍ ସନ୍ତୋଷ ମଧ୍ୟ ମିଳୁଛି । ଯେମିତିକି , ଝାଡଖଣ୍ଡର ରାଞ୍ଚିଠାରୁ କିଛି ଦୂରରେ ଅବସ୍ଥିତ ଓର୍ମାଂଝି ପ୍ରଖଣ୍ଡର ଆରା କେରମ୍ ଗାଁର ଅଧିବାସୀମାନେ ଜଳ ପରିଚାଳନାକୁ ନେଇ ଯେଉଁ ମନୋବଳ ପ୍ରଦର୍ଶନ କରିଛନ୍ତି , ତାହା ସମସ୍ତଙ୍କ ପାଇଁ ଉଦାହରଣ ପାଲଟିଯାଇଛି । ଗ୍ରାମବାସୀମାନେ ଶ୍ରମଦାନ କରି ପାହାଡ଼ ଉପରୁ ବହିଯାଉଥିବା ଗୋଟିଏ ଝରଣାକୁ ଏକ ନିଶ୍ଚିତ ଦିଗ ପ୍ରଦାନ କରିବାର କାର୍ଯ୍ୟ କରିଛନ୍ତି । ତାହା ପୁଣି ବିଲକୁଲ ଦେଶୀ ଉପାୟରେ । ଏହାଦ୍ୱାରା କେବଳ ଯେ ମୃତ୍ତିକାକ୍ଷୟ ଏବଂ ଫସଲ ନଷ୍ଟ ହେବାରୁ ରକ୍ଷା ମିଳିଛି ତାହାନୁହେଁ , ବରଂ ଚାଷଜମିକୁ ବି ପାଣି ମିଳିପାରୁଛି । ଗ୍ରାମବାସୀମାନଙ୍କର ଏହି ଶ୍ରମଦାନ , ସାରା ଗାଁ ପାଇଁ ଜୀବନ ଦାନଠାରୁ କମ୍ ନୁହେଁ । ଆପଣମାନେ ଜାଣି ଖୁବ୍ ଖୁସି ହେବେ ଯେ , ଉତ୍ତର ପୂର୍ବାଂଚଳର ସୁନ୍ଦର ରାଜ୍ୟ ମେଘାଳୟ , ନିଜର ଜଳନୀତି ପ୍ରସ୍ତୁତ କରିବାରେ ଦେଶର ପ୍ରଥମ ରାଜ୍ୟ ପାଲଟିଛି । ମୁଁ ସେଠାକାର ସରକାରଙ୍କୁ ଅଭିନନ୍ଦନ ଜଣାଉଛି ।


    ହରିୟାଣାରେ ସେହି ଫସଲଗୁଡ଼ିକ ଉପରେ ଅଧିକ ଗୁରୁତ୍ୱ ଦିଆଯାଉଛି , ଯେଉଁଥିରେ ପାଣିର ଆବଶ୍ୟକତା କମ୍ ହୋଇଥାଏ , ଆଉ ଏହାଦ୍ୱାରା ଚାଷୀମାନଙ୍କର ମଧ୍ୟ କୌଣସି କ୍ଷତି ହେଉନି । ଚାଷୀମାନଙ୍କ ସହିତ ଆଲୋଚନା କରି ସେମାନଙ୍କୁ ପାରମ୍ପରିକ ଚାଷରୁ ନିବୃତ୍ତ କରି , କମ୍ ଜଳ ଆବଶ୍ୟକ ହେଉଥିବା ଫସଲ କରିବାକୁ ପ୍ରେରିତ କରିଥିବାରୁ , ମୁଁ ହରିୟାଣା ସରକାରଙ୍କୁ ବିଶେଷ ଅଭିନନ୍ଦନ ଜଣାଉଛି ।


    ଏବେ ପାର୍ବଣ ଋତୁ ଆସିଗଲାଣି । ଏ ସମୟରେ ଅନେକ ସ୍ଥାନରେ ମେଳାର ଆୟୋଜନ ହୋଇଥାଏ । ଜଳ ସଂରକ୍ଷଣ ପାଇଁ ଏହି ମେଳାଗୁଡ଼ିକୁ କାହିଁକି ଯେ ବ୍ୟବହାର ନ କରିବା ? ମେଳାକୁ ସମାଜର ସବୁ ଶ୍ରେଣୀର ଲୋକ ଆସିଥା ’ ନ୍ତି । ଏହି ମେଳାଗୁଡ଼ିକରେ ଜଳ ସଞ୍ଚୟର ବାର୍ତ୍ତାକୁ ଆମେ ଖୁବ ପ୍ରଭାବଶାଳୀ ଢଙ୍ଗରେ ପ୍ରଚାର କରିପାରିବା , ପ୍ରଦର୍ଶନୀ ଲଗାଇପାରିବା , ପଥପ୍ରାନ୍ତ ନାଟକ କରିପାରିବା , ଉତ୍ସବ ସାଙ୍ଗକୁ ଜଳ ସଂରକ୍ଷଣର ବାର୍ତ୍ତା ମଧ୍ୟ ଖୁବ ସହଜରେ ପହଞ୍ଚାଇପାରିବା ।


    ବନ୍ଧୁଗଣ , ଜୀବନରେ କିଛି କଥା ଆମକୁ ଉତ୍ସାହରେ ଭରିଦିଏ । ବିଶେଷକରି ପିଲାମାନଙ୍କ ଉପଲବ୍ଧି , ସେମାନଙ୍କ କାର୍ଯ୍ୟକଳାପ ଆମ ସମସ୍ତଙ୍କୁ ନୂତନ ଶକ୍ତି ଦେଇଥାଏ । ତେଣୁ , କେତେକ ପିଲାଙ୍କ ବିଷୟରେ କଥା ହେବାପାଇଁ ଆଜି ମୋର ଇଚ୍ଛା । ସେହି ପିଲାମାନେ ହେଉଛନ୍ତି - ନିଧି ବାଇପୋଟୁ , ମୋନିଷ ଜୋଶୀ , ଦେୱାଂଶୀ ରାୱତ୍ , ତନୁଷ ଜୈନ , ହର୍ଷ ଦେୱଧରକର , ଅନନ୍ତ ତିୱାରୀ , ପ୍ରୀତି ନାଗ , ଅଥର୍ବ ଦେଶମୁଖ , ଅରୋଣ୍ୟତେଷ ଗାଙ୍ଗୁଲି ଏବଂ ହି୍ରତିକ ଅଲା-ମନ୍ଦା ।


    ଏମାନଙ୍କ ବିଷୟରେ ମୁଁ ଯାହା କହିବି , ସେକଥା ଶୁଣି ଆପଣଙ୍କ ମନ ମଧ୍ୟ ଗର୍ବ ଓ ଉତ୍ସାହରେ ଭରିଯିବ । ଆମେ ସମସ୍ତେ ଜାଣିଛୁ ଯେ , କ୍ୟାନ୍ସର ଏଭଳି ଏକ ଶବ୍ଦ , ଯାହାକୁ ଶୁଣିଲେ ସାରା ଦୁନିଆ ଭୟ କରେ । ଲାଗେ , ସତେ ଯେମିତି ମୃତ୍ୟୁ ଦୁଆର ମୁହଁରେ ଠିଆ ହୋଇଛି , କିନ୍ତୁ ଏହି ସମସ୍ତ ଦଶଜଣ ବାଳକ-ବାଳିକା , ନିଜ ଜୀବନ ସଂଗ୍ରାମରେ କେବଳ ଯେ କ୍ୟାନ୍ସର ଭଳି ମାରାତ୍ମକ ବ୍ୟାଧିକୁ ପରାସ୍ତ କରିଛନ୍ତି ତା ’ ନୁହେଁ ବରଂ ନିଜର କାର୍ଯ୍ୟକଳାପ ମାଧ୍ୟମରେ ସାରା ଦୁନିଆରେ ଭାରତ ପାଇଁ ସୁନାମ ଅର୍ଜନ କରିଛନ୍ତି । କ୍ରୀଡ଼ାକ୍ଷେତ୍ରରେ ଆମେ ପ୍ରାୟ ଦେଖୁ ଯେ , ଖେଳାଳି ଜିତିବା କିମ୍ବା ପଦକ ହାସଲ କରିବା ପରେ ଚାମ୍ପିଅନ ହୋଇଥାନ୍ତି , କିନ୍ତୁ ଏହା ଏକ ଦୁର୍ଲ୍ଲଭ ମୁହୂର୍ତ୍ତ ଥିଲା , ଯେଉଁଠି ଏମାନେ ଖେଳ ପ୍ରତିଯୋଗିତାରେ ଅଂଶଗ୍ରହଣ କରିବା ଆଗରୁ ହିଁ ବିଜୟୀ ଥିଲେ ଆଉ ତାହାପୁଣି ଜୀବନ ସଂଗ୍ରାମରେ ।


    ବାସ୍ତବରେ , ଚଳିତ ମାସରେ ମସ୍କୋଠାରେ World Children’s Winners Games ର ଆୟୋଜନ ହୋଇଥିଲା । ଏହା ଏଭଳି ଏକ ଅନନ୍ୟ ପ୍ରତିଯୋଗିତା ଯେଉଁଥିରେ କ୍ୟାନସରରୁ ରକ୍ଷା ପାଇଥିବା ଅଳ୍ପବୟସ୍କ ପିଲା , ଅର୍ଥାତ୍ ଯେଉଁମାନେ ନିଜ ଜୀବନରେ କ୍ୟାନସର ସହ ସଂଗ୍ରାମ କରି ବିଜୟ ଲାଭ କରିଛନ୍ତି , ସେମାନେ ହିଁ ଅଂଶଗ୍ରହଣ କରିଥା ’ ନ୍ତି । ଏହି ପ୍ରତିଯୋଗିତାରେ ବନ୍ଧୁକ ଚାଳନା , ଚେସ୍ , ସନ୍ତରଣ , ଦୌଡ଼ , ଫୁଟବଲ ଏବଂ ଟେବୁଲ ଟେନିସ ଭଳି ଖେଳର ଆୟୋଜନ କରାଗଲା । ଆମ ଦେଶର ଏହି ସମସ୍ତ ଦଶଜଣ ଚମ୍ପିଆନମାନେ ଏହି ପ୍ରତିଯୋଗିତାରେ ପଦକ ଜିତିଲେ । ଏମାନଙ୍କ ମଧ୍ୟରୁ କେତେଜଣ ଖେଳାଳି ତ ଏକାଧିକ ପଦକ ଜିତିଛନ୍ତି ।


    ମୋର ପ୍ରିୟ ଦେଶବାସୀଗଣ , ମୋର ପୁରା ବିଶ୍ୱାସ ଯେ ଆକାଶ ସେପାରି ଅନ୍ତରୀକ୍ଷରେ ଭାରତର ସଫଳତାକୁ ନେଇ ଆପଣ ନିଶ୍ଚୟ ଗର୍ବ ଅନୁଭବ କରିଥିବେ! ଚନ୍ଦ୍ରଯାନ-2 ।


    ରାଜସ୍ଥାନ ଯୋଧପୁରର ସଞ୍ଜୀବ ହରିପୁରା , କୋଲକାତାର ମହେନ୍ଦ୍ର କୁମାର ଡାଗା , ତେଲଙ୍ଗାନାର ପି. ଅରବିନ୍ଦ ରାଓ , ଏମିତି ଅନେକ , ଦେଶର ବିଭିନ୍ନ ଅଂଚଳରୁ କେତେକ ଲୋକ “ ମନ କି ବାତ୍ ” ରେ ଚନ୍ଦ୍ରଯାନ-2 ସମ୍ପର୍କରେ ଆଲୋଚନା କରିବା ପାଇଁ ମୋତେ ଅନୁରୋଧ କରିଛନ୍ତି ।


    ପ୍ରକୃତରେ , ମହାକାଶ ଗବେଷଣା କ୍ଷେତ୍ରରେ 2019 ଭାରତ ପାଇଁ ଖୁବ୍ ସଫଳ ବର୍ଷଟିଏ । ଆମ ବୈଜ୍ଞାନିକମାନେ , ମାର୍ଚ୍ଚ ମାସରେ , ଇ-ସାଟ ଉତକ୍ଷେପଣ କରିଥିଲେ । ଆଉ ତା ’ ପରେ ଚନ୍ଦ୍ରଯାନ-2 । ନିର୍ବାଚନର ହୋ-ହାଲ୍ଲା ମଧ୍ୟରେ ସେତେବେଳେ ଇ-ସାଟ ପ୍ରେରଣ ଭଳି ଏକ ବଡ଼ ଏବଂ ଗୁରୁତ୍ୱପୂର୍ଣ୍ଣ ଖବର ଉପରେ ଅଧିକ ଆଲୋଚନା ହୋଇପାରିନଥିଲା । କିନ୍ତୁ ଆମେ ଇ-ସାଟ ମିସାଇଲ୍ ସାହାଯ୍ୟରେ ମାତ୍ର ତିନି ମିନିଟ ମଧ୍ୟରେ ତିନିଶହ କିଲୋମିଟର ଦୂରରେ ଥିବା ସାଟେଲାଇଟକୁ ଲକ୍ଷ୍ୟଭେଦ କରି ଖସାଇଦେବାର କ୍ଷମତା ହାସିଲ କରିଥିଲୁ । ଏହି ଦକ୍ଷତା ହାସଲ କରିବାରେ ଭାରତ ବିଶ୍ୱର ଚତୁର୍ଥ ଦେଶ ହୋଇପାରିଲା ଆଉ ଏବେ ଜୁଲାଇ 22 ତାରିଖ ଦିନ ଶ୍ରୀହରିକୋଟାରୁ ଚନ୍ଦ୍ରଯାନ-2 କିଭଳି ମହାକାଶକୁ ଗତି କଲା ତାହା ସାରା ଦେଶ ଗର୍ବର ସହ ପ୍ରତ୍ୟକ୍ଷ କଲା । ଚନ୍ଦ୍ରଯାନ-2 ଉତକ୍ଷେପଣର ଛବିମାନ ଦେଶବାସୀଙ୍କୁ ଗୌରବ , ଉତ୍ସାହ ଓ ପ୍ରସନ୍ନତାରେ ଭରିଦେଲା ।


    ଚନ୍ଦ୍ରଯାନ-2 ଅଭିଯାନଟି ଅନେକ ଦୃଷ୍ଟିରୁ ଗୁରୁତ୍ୱପୂର୍ଣ୍ଣ । ଚନ୍ଦ୍ରଯାନ-2 ଚନ୍ଦ୍ର ସମ୍ପର୍କରେ ଆମର ଧାରଣାକୁ ଆହୁରି ସ୍ପଷ୍ଟ କରିବ । ଏହାଦ୍ୱାରା ଆମକୁ ଚନ୍ଦ୍ର ସମ୍ପର୍କରେ ଅଧିକ ବିସ୍ତୃତ ଭାବେ ସୂଚନା ମିଳିପାରିବ । କିନ୍ତୁ ଯଦି ଆପଣ ମୋତେ ପଚାରନ୍ତି ଯେ , ଚନ୍ଦ୍ରଯାନ-2 ରୁ ଆପଣ କ ’ ଣ ଦୁଇଟି ବଡ଼ କଥା ଶିଖିଛନ୍ତି ? ତେବେ ମୁଁ କହିବି – ଏ ଦୁଇଟି ହେଲା - ବିଶ୍ୱାସ ଏବଂ ନିର୍ଭୀକତା । ଆମକୁ ନିଜର ପ୍ରତିଭା ଏବଂ ସାମର୍ଥ୍ୟ ଉପରେ ବିଶ୍ୱାସ ରହିବା ଦରକାର । ଆପଣ ଜାଣି ଖୁସି ହେବେ ଯେ ଚନ୍ଦ୍ରଯାନ-2 ସମ୍ପୂର୍ଣ୍ଣ ଭାବେ ଭାରତୀୟ ରଙ୍ଗରେ ରଙ୍ଗାୟିତ । ଏହା ଭାରତୀୟ । ଏହା ସମ୍ପୂର୍ଣ୍ଣ ଭାବେ ଏକ ସ୍ୱଦେଶୀ ଅଭିଯାନ । ଏହି ଅଭିଯାନ ପୁଣିଥରେ ପ୍ରମାଣିତ କରିଦେଇଛି ଯେ , ନୂତନ କ୍ଷେତ୍ରରେ ନୂଆ କିଛି କରିଯିବାର ଥିଲେ , - ଆମର ବୈଜ୍ଞାନିକମାନେ ସର୍ବଶ୍ରେଷ୍ଠ , ବିଶ୍ୱସ୍ତରୀୟ ।


    ଦ୍ୱିତୀୟ ଗୁରୁତ୍ୱପୂର୍ଣ୍ଣ ଶିଖିବାର କଥା ହେଲା ଯେ , କୌଣସି ଅସୁବିଧାକୁ ଭୟ କରିବା ଉଚିତ ନୁହେଁ । ଆମ ବୈଜ୍ଞାନିକମାନେ ଯେଉଁଭଳି ରେକର୍ଡ ସମୟ ମଧ୍ୟରେ ରାତିଦିନ ଏକକରି ସମସ୍ତ ଯାନ୍ତ୍ରିକ ତ୍ରୁଟିକୁ ଠିକ କରି ଚନ୍ଦ୍ରଯାନ-2 କୁ ସଫଳ କଲେ , ତାହା ଅଭୂତପୂର୍ବ ଥିଲା । ବୈଜ୍ଞାନିକମାନଙ୍କ ଏହି ମହାନ ତପସ୍ୟାକୁ ସାରା ଦୁନିଆ ଦେଖିଲା । ଏଥିପାଇଁ ଆମେ ସମସ୍ତେ ଗର୍ବ ଅନୁଭବ କରିବା ଉଚିତ । କେତେକ ତ୍ରୁଟି ସତ୍ୱେ ସେମାନେ ପହଂଚିବା ସମୟକୁ ଅପରିବର୍ତ୍ତିତ ରଖିଲେ ଏକଥା ଅନେକ ଲୋକଙ୍କୁ ଆଶ୍ଚର୍ଯ୍ୟାନ୍ୱିତ କରିଛି । ଆମମାନଙ୍କୁ ନିଜ ଜୀବନରେ ମଧ୍ୟ କ୍ଷଣସ୍ଥାୟୀ ବାଧାବିଘ୍ନର ସମ୍ମୁଖୀନ ହେବାକୁ ପଡ଼ିଥାଏ , କିନ୍ତୁ ସବୁବେଳେ ମନେରଖନ୍ତୁ , ଏହାକୁ ପାରି କରିବାର ସାମର୍ଥ୍ୟ ମଧ୍ୟ ଆମରି ଭିତରେ ଥାଏ । ଚନ୍ଦ୍ରଯାନ-2 ଅଭିଯାନ ଦେଶର ଯୁବଗୋଷ୍ଠୀଙ୍କୁ ବିଜ୍ଞାନ ଓ ନବୋନ୍ମେଷ ଦିଗକୁ ପ୍ରେରିତ କରିବ ବୋଲି ମୋର ପୂର୍ଣ୍ଣ ବିଶ୍ୱାସ ରହିଛି । ଯେତେହେଲେ ବିଜ୍ଞାନ ହିଁ ତ ବିକାଶର ମାର୍ଗ । ଏବେ ସେପ୍ଟେମ୍ବର ମାସକୁ ଉତ୍କଣ୍ଠାର ସହ ଅପେକ୍ଷା ରହିଛି ଯେତେବେଳେ ଲାଣ୍ଡର ବିକ୍ରମ ଓ ରୋଭର ପ୍ରଜ୍ଞା ଚନ୍ଦ୍ରପୃଷ୍ଠରେ ଅବତରଣ କରିବେ ।


    ଆଜି , ମନ କି ବାତ୍ ମାଧ୍ୟମରେ ମୁଁ ଦେଶର ବିଦ୍ୟାର୍ଥୀ ବନ୍ଧୁମାନଙ୍କୁ , ଯୁବବନ୍ଧୁମାନଙ୍କୁ ଗୋଟିଏ ଅତ୍ୟନ୍ତ ଚିତ୍ତାକର୍ଷକ ପ୍ରତିଯୋଗିତା ସମ୍ପର୍କରେ ସୂଚନା ଦେବାକୁ ଚାହୁଁଛି ଏବଂ ଦେଶର ଯୁବକ ଯୁବତୀମାନଙ୍କୁ ଗୋଟିଏ ସାଧାରଣ ଜ୍ଞାନ ପ୍ରତିଯୋଗିତାକୁ ନିମନ୍ତ୍ରଣ କରୁଛି । ମହାକାଶ ସମ୍ପର୍କୀୟ ଜିଜ୍ଞାସା , ଭାରତର ମହାକାଶ ଅଭିଯାନ , ବିଜ୍ଞାନ ଏବଂ କାରିଗରୀ କୌଶଳ ମୁଖ୍ୟ ବିଷୟବସ୍ତୁ ହେବ । ଯେମିତିକି , ରକେଟ ଉତକ୍ଷେପଣ ପାଇଁ କ ’ ଣ ସବୁ କରିବାକୁ ପଡେ , କୃତ୍ରିମ ଉପଗ୍ରହକୁ କିଭଳି ତାହାର କକ୍ଷପଥରେ ସ୍ଥାନିତ କରାଯାଇଥାଏ , ଉପଗ୍ରହରୁ ଆମକୁ କି କି ସୂଚନା ମିଳିଥାଏ , ଇ-ସାଟ କ ’ ଣ , ଏମିତି ଅନେକ କଥା ରହିଛି । Mygov ୱେବସାଇଟରେ ପ୍ରତିଯୋଗିତାର ବିସ୍ତୃତ ବିବରଣୀ ଦିଆଯିବ ।


    ମୁଁ ଯୁବବନ୍ଧୁମାନଙ୍କୁ , ଛାତ୍ରଛାତ୍ରୀମାନଙ୍କୁ ଏହି ପ୍ରତିଯୋଗିତାରେ ଅଂଶଗ୍ରହଣ କରିବା ପାଇଁ ଅନୁରୋଧ କରୁଛି । ସେମାନେ ନିଜର ଅଂଶଗ୍ରହଣ ମାଧ୍ୟମରେ ଏହାକୁ ଆହୁରି କୌତୁହଳପ୍ରଦ , ରୁଚିକର ଏବଂ ସ୍ମରଣୀୟ କରନ୍ତୁ । ନିଜ ସ୍କୁଲକୁ ବିଜୟୀ କରାଇବା ପାଇଁ ପ୍ରାଣପଣେ ପରିଶ୍ରମ କରିବାକୁ ମୁଁ ବିଦ୍ୟାଳୟମାନଙ୍କୁ , ଅଭିଭାବକମାନଙ୍କୁ , ଆଗ୍ରହୀ ଶିକ୍ଷକମାନଙ୍କୁ ବିଶେଷ ଭାବେ ଅନୁରୋଧ କରୁଛି । ସେମାନେ ସମସ୍ତ ଛାତ୍ରଛାତ୍ରୀମାନଙ୍କୁ ଏଥିରେ ଅଂଶଗ୍ରହଣ କରିବା ପାଇଁ ପ୍ରୋତ୍ସାହିତ କରନ୍ତୁ । ସବୁଠାରୁ ରୋମାଂଚକର କଥା ହେଲା ଯେ , ପ୍ରତ୍ୟେକ ରାଜ୍ୟରେ ସବୁଠାରୁ ଅଧିକ ନମ୍ବର ରଖିଥିବା ଛାତ୍ରଛାତ୍ରୀଙ୍କୁ ଭାରତ ସରକାର ନିଜ ଖର୍ଚ୍ଚରେ ଶ୍ରୀହରିକୋଟା ନେଇଯିବେ ଆଉ ସେପ୍ଟେମ୍ବର ମାସରେ ସେମାନେ ସେହି ମୁହୂର୍ତର ସାକ୍ଷୀ ହେବେ ଯେତେବେଳେ ଚନ୍ଦ୍ରଯାନ ଚନ୍ଦ୍ରପୃଷ୍ଠରେ ଅବତରଣ କରିବ । ଏହି ବିଜୟୀ ଛାତ୍ରଛାତ୍ରୀମାନଙ୍କ ପାଇଁ ଏହା ତାଙ୍କ ଜୀବନର ଐତିହାସିକ ଘଟଣା ହେବ । କିନ୍ତୁ ଏଥିପାଇଁ ଆପଣଙ୍କୁ ଏହି ପ୍ରତିଯୋଗିତାରେ ଅଂଶଗ୍ରହଣ କରିବାକୁ ପଡ଼ିବ । ସମସ୍ତଙ୍କଠାରୁ ଅଧିକ ନମ୍ବର ରଖିବାକୁ ପଡ଼ିବ ଏବଂ ବିଜୟୀ ହେବାକୁ ପଡ଼ିବ ।


    ବନ୍ଧୁଗଣ , ମୋର ଏହି ପ୍ରସ୍ତାବ ଆପଣମାନଙ୍କୁ ନିଶ୍ଚୟ ଭଲ ଲାଗିଥିବ । ଏହା କ ’ ଣ ଏକ ସୁନ୍ଦର ସୁଯୋଗ ନୁହେଁ କି ? ପ୍ରତିଯୋଗିତାରେ ଅଂଶଗ୍ରହଣ କରିବାକୁ ଭୁଲିବେନି ଓ ଅଧିକରୁ ଅଧିକ ସାଙ୍ଗସାଥୀମାନଙ୍କୁ ଏଥିପାଇଁ ପ୍ରେରିତ କରିବେ ।


    ମୋର ପ୍ରିୟ ଦେଶବାସୀଗଣ , ଆପଣମାନେ ଗୋଟିଏ କଥା ଲକ୍ଷ୍ୟ କରିଥିବେ । ଆମର ‘ ମନ୍ କି ବାତ୍ ’ ସ୍ୱଚ୍ଛତା ଅଭିଯାନକୁ ମଝିରେ ମଝିରେ ଗତିଶୀଳ କରିଛି । ଆଉ ସେହିପରି ସ୍ୱଚ୍ଛତା ଅଭିଯାନରେ କରାଯାଉଥିବା ପ୍ରଚେଷ୍ଟାମାନ ମଧ୍ୟ ‘ ମନ କି ବାତ୍ ’ କୁ ସବୁବେଳେ ପ୍ରେରଣା ଯୋଗାଇଆସିଛି । ପାଂଚବର୍ଷ ପୂର୍ବେ ଆରମ୍ଭ ହୋଇଥିବା ଏହି ଯାତ୍ରା ଆଜି ପ୍ରତ୍ୟେକ ଲୋକଙ୍କ ସହଭାଗିତାରେ ସ୍ୱଚ୍ଛତାର ନୂଆ ନୂଆ ମାନଦଣ୍ଡ ସ୍ଥାପିତ କରୁଛି । ଆମେ ସ୍ୱଚ୍ଛତାରେ ଆଦର୍ଶ ସ୍ଥାନ ପ୍ରାପ୍ତ କରିସାରିଛୁ ଏକଥା ନୁହେଁ , ବରଂ ଯେଉଁଭଳି ଭାବେ ଘରଠାରୁ ଆରମ୍ଭ କରି ସାର୍ବଜନୀନ ସ୍ଥାନମାନଙ୍କରେ ସ୍ୱଚ୍ଛତା ଅଭିଯାନ ସଫଳତା ଲାଭ କରିଛି , ତାହା ଶହେ ତିରିଶ କୋଟି ଦେଶବାସୀଙ୍କ ସଂକଳ୍ପର ଶକ୍ତି । ଆମେ କିନ୍ତୁ ଏତିକିରେ ଅଟକିଯିବାନି । ଏହି ଆନ୍ଦୋଳନ ଏବେ ସ୍ୱଚ୍ଛତାରୁ ସୌନ୍ଦର୍ଯ୍ୟ ଦିଗକୁ ଗତି କଲାଣି । ଏଇ କିଛିଦିନ ତଳେ ମୁଁ ଗଣମାଧ୍ୟମରେ ଶ୍ରୀମାନ ୟୋଗେଶ ସୈନୀ ଏବଂ ତାଙ୍କ ଦଳର କାହାଣୀ ଦେଖୁଥିଲି । ୟୋଗେଶ ସୈନୀ ଜଣେ ଇଞ୍ଜିନିୟର ଏବଂ ଆମେରିକାରୁ ନିଜ ଚାକିରି ଛାଡ଼ି ଭାରତ ମା ’ ର ସେବା କରିବା ପାଇଁ ଏଠିକି ଫେରିଆସିଛନ୍ତି । ସେ କିଛିଦିନ ପୂର୍ବେ ଦିଲ୍ଲୀକୁ କେବଳ ସ୍ୱଚ୍ଛ ନୁହେଁ ବରଂ ସୁନ୍ଦର କରି ଗଢ଼ି ତୋଳିବା କାମ ହାତକୁ ନେଇଛନ୍ତି । ସେ ନିଜ ଦଳ ସହିତ ଲୋଧି ଗାର୍ଡେନର ଡଷ୍ଟବିନଠାରୁ କାମ ଆରମ୍ଭ କରିଛନ୍ତି । ଷ୍ଟ୍ରିଟ ଆର୍ଟ ମାଧ୍ୟମରେ ଦିଲ୍ଲୀର ଅନେକ ଅଂଚଳକୁ ସୁନ୍ଦର ଚିତ୍ରକଳାରେ ସଜ୍ଜିତ କରିଛନ୍ତି । ସ୍କୁଲର କାନ୍ଥରୁ ଆରମ୍ଭ କରି ବସ୍ତି ଅଂଚଳ ଯାଏ ସେ ନିଜର କଳାକୌଶଳ ପ୍ରଦର୍ଶନ କରିବା ଆରମ୍ଭ କରିବାରୁ ଲୋକଙ୍କ ସହଯୋଗ ମଧ୍ୟ ମିଳିଚାଲିଲା ଏବଂ ଏହି ଧାରା ଆରମ୍ଭ ହୋଇଗଲା । ଆପଣମାନଙ୍କର ମନେଥିବ ଯେ , କୁମ୍ଭମେଳା ସମୟରେ ପ୍ରୟାଗରାଜକୁ କିଭଳି ଭାବେ ସୁସଜ୍ଜିତ କରାଯାଇଥିଲା । ଭାଇ ମୁଁ ଜାଣିପାରିଲି ଯେ , ୟୋଗେଶ ସୈନୀ ଆଉ ତାଙ୍କ ଦଳ ଏଥିରେ ବହୁତ ବଡ଼ ଭୂମିକା ନିର୍ବାହ କରିଥିଲେ ।


    ରଙ୍ଗ ଓ ରେଖାମାନଙ୍କରେ କୌଣସି ସ୍ୱର ନ ଥାଉ ପଛେ କିନ୍ତୁ ଏଥିରୁ ଜନ୍ମ ନେଉଥିବା ଛବିରୁ ଯେଉଁ ଇନ୍ଦ୍ରଧନୁ ସୃଷ୍ଟି ହେଉଛି , ତା ’ ର ବାର୍ତା ସହସ୍ର ଶବ୍ଦଠାରୁ ମଧ୍ୟ ଅଧିକ ପ୍ରଭାବଶାଳୀ ପ୍ରମାଣିତ ହେଉଛି ଏବଂ ସ୍ୱଚ୍ଛତା ଅଭିଯାନର ସୌନ୍ଦର୍ଯ୍ୟରେ ମଧ୍ୟ ଏ କଥା ଆମେ ଅନୁଭବ କରିପାରୁଛୁ । ଆବର୍ଜନାରୁ ସମ୍ପଦ ସୃଷ୍ଟି କରିବାର କଳା ଆମ ସମାଜରେ ବିକଶିତ ହେବା ଆବଶ୍ୟକ । ଏକ ପ୍ରକାର କହିବାକୁ ଗଲେ , ଆବର୍ଜନାକୁ ସୁନାରେ ପରିଣତ କରିବା ଦିଗରେ ଆମକୁ ଅଗ୍ରସର ହେବାକୁ ପଡ଼ିବ ।


    ମୋର ପ୍ରିୟ ଦେଶବାସୀଗଣ , ବିଗତ ଦିନରେ , ମାଇ ଗଭରେ ମୁଁ ଗୋଟିଏ ଖୁବ କୌତୁହଳପ୍ରଦ ମନ୍ତବ୍ୟ ପଢ଼ିଲି । ଏହି ମନ୍ତବ୍ୟ ଜାମ୍ମୁକାଶ୍ମୀରର ଶୋପିୟାଁ ନିବାସୀ ଭାଇ ମହମ୍ମଦ ଅସଲମ ପ୍ରଦାନ କରିଥିଲେ ।


    ସେ ଲେଖିଥିଲେ – ‘ ମନ କି ବାତ ’ କାର୍ଯ୍ୟକ୍ରମ ଶୁଣିବାକୁ ଭଲ ଲାଗୁଛି । ଏକଥା ଜଣାଇବାରେ ମୋତେ ଖୁସି ଲାଗୁଛି ଯେ , ମୁଁ ମୋ ରାଜ୍ୟ ଜାମ୍ମୁ କାଶ୍ମୀରରେ ଗାଁ କୁ ଫେରିଚାଲ- ଏକ ପ୍ରେରଣାଦାୟୀ ଗୋଷ୍ଠୀ କାର୍ଯ୍ୟକ୍ରମ ଆୟୋଜନରେ ସକ୍ରିୟ ଭୂମିକା ଗ୍ରହଣ କରିଛି । ଏହି କାର୍ଯ୍ୟକ୍ରମର ଆୟୋଜନ ଜୁନ ମାସରେ ହୋଇଥିଲା । ଏଭଳି କାର୍ଯ୍ୟକ୍ରମ ପ୍ରତି ତିନିମାସରେ ଥରେ ଆୟୋଜିତ ହେବା ଉଚିତ ବୋଲି ମୁଁ ଅନୁଭବ କରୁଛି । ଏହା ସଙ୍ଗେ ସଙ୍ଗେ କାର୍ଯ୍ୟକ୍ରମର ଅନଲାଇନ ମନିଟରିଂ ବ୍ୟବସ୍ଥା ମଧ୍ୟ ହେବା ଦରକାର । ମୋ ମତରେ , ଏହା ଏଭଳି ଏକ ସ୍ୱତନ୍ତ୍ର କାର୍ଯ୍ୟକ୍ରମ ଯେଉଁଥିରେ ଜନତା ସରକାରଙ୍କ ସହ ସିଧା କଥାବାର୍ତ୍ତା କରିପାରୁଛନ୍ତି ।


    ଭାଇ ମହମ୍ମଦ ଅସଲମଜୀ ଏହି ଯେଉଁ ବାର୍ତା ମୋତେ ପଠାଇଛନ୍ତି , ତାହାକୁ ପଢ଼ିବା ପରେ ଏହି କାର୍ଯ୍ୟକ୍ରମ ବିଷୟରେ ଜାଣିବା ପାଇଁ ମୋର ଉତ୍କଣ୍ଠା ବଢ଼ିଗଲା ଆଉ ଯେତେବେଳେ ଏ ସମ୍ପର୍କରେ ମୁଁ ବିସ୍ତୃତ ଭାବେ ଜାଣିଲି ସେତେବେଳେ ଅନୁଭବ କଲି ଯେ , ସାରା ଦେଶ ଏ ବିଷୟରେ ଜାଣିବା ଦରକାର । କାଶ୍ମୀରର ଲୋକେ ବିକାଶର ମୁଖ୍ୟଧାରାରେ ସାମିଲ ହେବାପାଇଁ କେତେ ଉତ୍ସୁକ , କେତେ ଆଗ୍ରହୀ ତାହା ଏହି କାର୍ଯ୍ୟକ୍ରମରୁ ଜଣାପଡ଼ୁଛି । ଏହି କାର୍ଯ୍ୟକ୍ରମରେ ପ୍ରଥମ ଥର ପାଇଁ ଉଚ୍ଚ ପଦାଧିକାରୀମାନେ ଗାଁରେ ପହଂଚିଥିଲେ । ଯେଉଁ ଅଧିକାରୀମାନଙ୍କୁ ଗାଁ ଲୋକେ କେବେ ବି ଦେଖିନଥିଲେ , ସେମାନେ ନିଜେ ତାଙ୍କ ଦୁଆରମୁହଁକୁ ଆସିଲେ ଯେମିତିକି ବିକାଶ କାର୍ଯ୍ୟରେ ଉପୁଜୁଥିବା ବାଧାବିଘ୍ନକୁ ଠିକଭାବେ ବୁଝିହେବ ଏବଂ ସମସ୍ୟାକୁ ଦୂର କରାଯାଇପାରିବ । ଏହି କାର୍ଯ୍ୟକ୍ରମ ଏକ ସପ୍ତାହ ପର୍ଯ୍ୟନ୍ତ ଚାଲିଲା ଏବଂ ରାଜ୍ୟର ସମସ୍ତ ପ୍ରାୟ ସାଢ଼େ ଚାରି ହଜାର ପଂଚାୟତରେ କାର୍ଯ୍ୟରତ ସରକାରୀ କର୍ମଚାରୀମାନେ ଗ୍ରାମବାସୀଙ୍କୁ ସରକାରୀ ଯୋଜନା ଏବଂ କାର୍ଯ୍ୟକ୍ରମଗୁଡ଼ିକ ସମ୍ପର୍କରେ ବିସ୍ତୃତ ଭାବେ ସୂଚନା ପ୍ରଦାନ କରିଥିଲେ । ସେମାନଙ୍କ ପର୍ଯ୍ୟନ୍ତ ସରକାରୀ ସେବା ପହଂଚୁଛି କି ନାହିଁ ତାହା ମଧ୍ୟ ସେମାନେ ପଚାରି ବୁଝିଥିଲେ । ପଞ୍ଚାୟତଗୁଡ଼ିକୁ କିଭଳି ଆହୁରି ମଜଭୁତ କରାଯାଇପାରିବ ? ଏହାର ଆୟ କିପରି ବୃଦ୍ଧି କରାଯାଇପାରିବ ? ଗାଁ ଲୋକେ ମନଖୋଲି ସେମାନଙ୍କର ଏହି ସମସ୍ୟାଗୁଡ଼ିକ ବିଷୟରେ କହିଲେ । ସାକ୍ଷରତା , ଲିଙ୍ଗ ଅନୁପାତ , ସ୍ୱାସ୍ଥ୍ୟ , ସ୍ୱଚ୍ଛତା , ଜଳ ସଂରକ୍ଷଣ , ବିଦ୍ୟୁତ୍ , ପାଣି , ବାଳିକାମାନଙ୍କୁ ଶିକ୍ଷା , ବୟୋଜ୍ୟେଷ୍ଠ ନାଗରିକମାନଙ୍କ ସମସ୍ୟା , ଏଭଳି ଅନେକ ବିଷୟ ଉପରେ ଆଲୋଚନା ହେଲା ।


    ବନ୍ଧୁଗଣ ; ଏ କାର୍ଯ୍ୟକ୍ରମ କୌଣସି ସରକାରୀ ଔପଚାରିକତା ନ ଥିଲା ଯେ ଅଧିକାରୀମାନେ ଦିନଟିଏ ଗାଁରେ ବୁଲି ଫେରିଆସିବେ । ଏଥର କିନ୍ତୁ ଅଧିକାରୀମାନେ ଦୁଇଦିନ ଓ ଗୋଟିଏ ରାତି ପଂଚାୟତରେ ବିତାଇଲେ । ଫଳରେ ତାଙ୍କୁ ଗାଁରେ ସମୟ କଟେଇବାର ସୁଯୋଗ ମିଳିଲା । ସେମାନେ ଗାଁର ପ୍ରତ୍ୟେକ ଲୋକଙ୍କୁ ଭେଟିବାର ଚେଷ୍ଟା କଲେ । ଗାଁର ପ୍ରତ୍ୟେକ ଅନୁଷ୍ଠାନ ସହ ଯୋଗାଯୋଗ କରିବା ପାଇଁ ପ୍ରୟାସ କଲେ । ଏହି କାର୍ଯ୍ୟକ୍ରମକୁ ଆକର୍ଷଣୀୟ କରିବା ପାଇଁ ଆଉ କେତେଗୁଡ଼ିଏ ବିଷୟକୁ ଏଥିରେ ସମ୍ମିଳିତ କରାଗଲା । “ ଖେଲୋ ଇଣ୍ଡିଆ ” କାର୍ଯ୍ୟକ୍ରମ ଅଧିନରେ ଏଥିରେ କେତେକ କ୍ରୀଡ଼ା ପ୍ରତିଯୋଗିତା ମଧ୍ୟ ଆୟୋଜନ କରାଗଲା । ସେହିଭଳି କ୍ରୀଡା ସାମଗ୍ରୀ , ମନରେଗା ଜବ କାର୍ଡ ତଥା ଅନୁସୂଚିତ ଜାତି ଓ ଜନଜାତି ପ୍ରମାଣପତ୍ର ଆଦି ମଧ୍ୟ ବଂଟନ କରାଗଲା । ଆର୍ଥିକ ସାକ୍ଷରତା ଶିବିର ଆୟୋଜିତ ହେଲା । ସରକାରଙ୍କ କୃଷି ବିଭାଗ , ଉଦ୍ୟାନ କୃଷି ବିଭାଗ ପକ୍ଷରୁ ଷ୍ଟଲ ଲଗାଯାଇ ସରକାରୀ ଯୋଜନାଗୁଡ଼ିକ ସମ୍ପର୍କରେ ସୂଚନା ଦିଆଗଲା । ଏହି କାର୍ଯ୍ୟକ୍ରମ ଏକ ପ୍ରକାର ଗୋଟିଏ ବିକାଶ ଉତ୍ସବରେ ପରିଣତ ହେଲା , ଜନ ସହଭାଗିତା ତଥା ଜନଜାଗୃତିର ଏକ ଉତ୍ସବ ଭାବରେ ଆୟୋଜିତ ହେଲା । କାଶ୍ମୀରର ଜନସାଧାରଣ ଏହି ବିକାଶ ଉତ୍ସବରେ ଆଗ୍ରହର ସହ ଭାଗନେଲେ । ବଡ଼ ଆନନ୍ଦର କଥା ଯେ ଏହି କାର୍ଯ୍ୟକ୍ରମ ଏଭଳି ଦୂର ଦୂରାନ୍ତର ଗାଁମାନଙ୍କରେ ଆୟୋଜିତ ହେଲା ଯେଉଁଠିକୁ ଯିବାକୁ ହେଲେ ସରକାରୀ ଅଧିକାରୀମାନଙ୍କୁ ଦୁର୍ଗମ ରାସ୍ତାଦେଇ ପାହାଡ଼ ଚଢ଼ି କେବେ କେବେ ଦେଢ଼ଦିନ-ଦୁଇଦିନ ପାଦରେ ଚାଲି ଚାଲି ପହଞ୍ଚିବାକୁ ପଡୁଥିଲା । ଏହି ଅଧିକାରୀମାନେ ସେହି ସୀମାନ୍ତବର୍ତ୍ତୀ ପଂଚାୟତଗୁଡ଼ିକରେ ମଧ୍ୟ ଯାଇ ପହଞ୍ଚିଲେ । ଖାଲି ସେତିକି ନୁହେଁ ସୋପିୟାଁ , ପୁଲୱାମା , କୁଲଗାଁଓ ଏବଂ ଅନନ୍ତନାଗ ଜିଲାର ଅତି ସମ୍ବେଦନଶୀଳ ଅଂଚଳରେ ମଧ୍ୟ ଅଧିକାରୀମାନେ ନିର୍ଭୟ ଭାବରେ ଯାଇ ପହଞ୍ଚିଲେ । ସେମାନଙ୍କୁ ଯେଉଁଭଳି ଭାବରେ ସ୍ୱାଗତ କରାଗଲା ସେଥିରେ କେତେକ ଅଧିକାରୀ ଏଭଳି ଅଭିଭୂତ ହେଲେ ଯେ ସେମାନେ ସେହି ଗାଁରେ ଦୁଇଦିନରୁ ଅଧିକ ସମୟ ରହିଲେ । ଏହି ଗାଁମାନଙ୍କରେ ଗ୍ରାମସଭା ଆୟୋଜିତ ହେବା , ବହୁସଂଖ୍ୟାରେ ଲୋକ ସେଥିରେ ଅଂଶଗ୍ରହଣ କରିବା ତଥା ନିଜ ପାଇଁ ଯୋଜନା ନିଜେ ତିଆରି କରିବା – ଏସବୁ ଅତି ସୁଖଦ ଅନୁଭୂତି । ନୂତନ ସଂକଳ୍ପ , ନୂତନ ଉତ୍ସାହ ଆଉ ଚମକ୍ରାର ପରିଣାମ । ଏଭଳି କାର୍ଯ୍ୟକ୍ରମ ଏବଂ ସେଥିରେ ଲୋକମାନଙ୍କର ସହଭାଗିତାରୁ ପ୍ରମାଣିତ ହୁଏ ଯେ ଆମ କାଶ୍ମୀରର ଭାଇଭଉଣୀମାନେ ସୁଶାସନ ଚାହାଁନ୍ତି । ଏଥିରୁ ଏକଥା ମଧ୍ୟ ପ୍ରମାଣିତ ହୁଏ ଯେ ବୋମା ଆଉ ବନ୍ଧୁକର ଶକ୍ତିଠାରୁ ବିକାଶର ଶକ୍ତି ସବୁବେଳେ ଅଧିକ । ଏକଥା ସ୍ପଷ୍ଟ ଯେ ଯେଉଁମାନେ ବିକାଶର ରାସ୍ତାରେ ଘୃଣାଭାବ ସୃଷ୍ଟି କରିବାକୁ ଚାହାଁନ୍ତି – ବିକାଶରେ ବାଧା ସୃଷ୍ଟି କରିବାକୁ ଚାହାଁନ୍ତି ସେମାନେ ତାଙ୍କର ଏହି ଘୃଣ୍ୟ ଚିନ୍ତାଧାରାରେ କେବେବି ସଫଳ ହୋଇପାରିବେ ନାହିଁ ।


    ମୋର ପ୍ରିୟ ଦେଶବାସୀଗଣ , ଜ୍ଞାନପୀଠ ପୁରସ୍କାରରେ ସମ୍ମାନିତ ଶ୍ରୀମାନ ଦତାତ୍ରେୟ ରାମଚନ୍ଦ୍ର ବେନେ୍ଦ୍ର ତାଙ୍କ କବିତାରେ ଶ୍ରାବଣ ମାସର ମହିମା ଏହିଭଳି ବର୍ଣ୍ଣନା କରିଛନ୍ତି –


    ହୋଡିଗେ ମଡିଗେ ଆଗ୍ୟେଦ ଲଗ୍ନା ,


    ଅଦରାଗ ଭୁମି ମଗ୍ନା


    ଯାହାର ଅର୍ଥ ହେଲା – ବର୍ଷାର ଧାରା ଆଉ ଜଳର ପ୍ରବାହ ମଧ୍ୟରେ ଥିବା ବନ୍ଧନ ଅନନ୍ୟ ଆଉ ଏହି ସୌନ୍ଦର୍ଯ୍ୟ ଦେଖିବାରେ ପୃଥିବୀ ମଗ୍ନ ଥାଏ । ’’


    ସମଗ୍ର ଭାରତବର୍ଷରେ ଭିନ୍ନ ଭିନ୍ନ ସଂସ୍କୃତି ଏବଂ ବିଭିନ୍ନ ଭାଷାର ଲୋକମାନେ ଶ୍ରାବଣ ମାସକୁ ନିଜ ନିଜ ରୀତିରେ ପାଳନ କରନ୍ତି । ଏହି ଋତୁରେ ଆମେ ଯେତେବେଳେ ନିଜର ଚାରିପାଖକୁ ଦେଖୁ – ମନେହୁଏ ସତେଯେମିତି ପୃଥିବୀ ସବୁଜ ରଙ୍ଗର ଚାଦରଟିଏ ଘୋଡ଼େଇ ହୋଇଛି । ସବୁଆଡ଼େ ଗୋଟିଏ ନୂତନ ଶକ୍ତିର ସଂଚାର ହେଲାଭଳି ଲାଗେ । ଏହି ପବିତ୍ର ମାସରେ ଅନେକ ଶ୍ରଦ୍ଧାଳୁ କାଉଡ଼ି ଯାତ୍ରା ତଥା ଅମରନାଥ ଯାତ୍ରାରେ ଯାଉଥିବା ବେଳେ କେତେକ ଲୋକ ନିୟମିତ ଭାବେ ଉପବାସ କରନ୍ତି ଏବଂ ଉତ୍ସୁକତା ପୂର୍ବକ ଜନ୍ମାଷ୍ଟମୀ ଓ ନାଗପଂଚମୀ ଭଳି ପର୍ବକୁ ଅପେକ୍ଷା କରିଥାନ୍ତି । ଏହି ମାସରେ ଭାଇ ଭଉଣୀଙ୍କ ସ୍ନେହର ପ୍ରତୀକ ରକ୍ଷାବନ୍ଧନ ଉତ୍ସବ ମଧ୍ୟ ପଡ଼େ । ଯେତେବେଳେ ଆମେ ଶ୍ରାବଣ ମାସ ବିଷୟରେ କଥା ହେଉଛେ – ସେତେବେଳେ ଆପଣମାନେ ଏକଥା ଜାଣି ଖୁସି ହେବେ ଯେ ଗତ ଚାରିବର୍ଷ ତୁଳନାରେ ଏ ବର୍ଷର ଅମରନାଥ ଯାତ୍ରାରେ ସବୁଠାରୁ ଅଧିକ ଶ୍ରଦ୍ଧାଳୁ ସମ୍ମିଳିତ ହୋଇଛନ୍ତି । ଜୁଲାଇ ଏକ ତାରିଖରୁ ଆଜିଯାଏ ପ୍ରାୟ ତିନିଲକ୍ଷରୁ ଅଧିକ ତୀର୍ଥଯାତ୍ରୀ ପବିତ୍ର ଅମରନାଥ ଗୁମ୍ଫା ଦର୍ଶନ କରିସାରିଲେଣି । 2015 ମସିହାରେ ସମ୍ପୂର୍ଣ୍ଣ 60 ଦିନରେ ଯେତେ ଯାତ୍ରୀ ସମ୍ମିଳିତ ହୋଇଥିଲେ ଏ ବର୍ଷ ମାତ୍ର ଅଠେଇଶ ଦିନରେ ତା ’ ଠାରୁ ଢେର ଅଧିକ ତୀର୍ଥଯାତ୍ରୀ ଦର୍ଶନ କରିସାରିଲେଣି ।


    ଅମରନାଥ ଯାତ୍ରାର ସଫଳତା ପାଇଁ ମୁଁ ଜାମ୍ମୁ କାଶ୍ମୀରର ଲୋକମାନଙ୍କୁ ତଥା ବିଶେଷ ଭାବରେ ସେମାନଙ୍କର ଆତିଥେୟତାକୁ ପ୍ରଶଂସା କରୁଛି । ଯେଉଁ ଲୋକମାନେ ଯାତ୍ରା ସମାପ୍ତ କରି ଫେରୁଛନ୍ତି ସେମାନେ ରାଜ୍ୟର ଲୋକମାନଙ୍କର ଆତିଥେୟତା ଏବଂ ଆପଣାର ଭାବର ପ୍ରଶଂସା କରୁଛନ୍ତି । ଏ ସମସ୍ତ କଥା ଭବିଷ୍ୟତରେ ପର୍ଯ୍ୟଟନ ପାଇଁ ଖୁବ୍ ଲାଭଦାୟକ ହେବ । ମୁଁ ଜାଣିବାକୁ ପାଇଛି ଯେ ଉତରାଖଣ୍ଡରେ ମଧ୍ୟ ଚାରିଧାମ ଯାତ୍ରା ଆରମ୍ଭ ହେବାର ଦେଢ଼ମାସ ଭିତରେ ଆଠଲକ୍ଷରୁ ଅଧିକ ଶ୍ରଦ୍ଧାଳୁ କେଦାରନାଥ ଧାମର ଦର୍ଶନ କରିସାରିଛନ୍ତି । 2013ରେ ଘଟିଥିବା ଭୀଷଣ ଦୁର୍ବିପାକ ପରେ ପ୍ରଥମଥର ପାଇଁ ଏଭଳି ରେକର୍ଡ ସଂଖ୍ୟକ ତୀର୍ଥଯାତ୍ରୀ ସେଠାରେ ପହଂଚିଛନ୍ତି ।


    ମୋର ଆପଣମାନଙ୍କୁ ନିବେଦନ - ଆପଣମାନେ ଦେଶର ଏହିସବୁ ଅଂଚଳକୁ ନିଶ୍ଚିତ ଭାବେ ଯାଆନ୍ତୁ । ବର୍ଷାଋତୁରେ ଏ ଅଂଚଳର ସୌନ୍ଦର୍ଯ୍ୟ ବେଶ ଉପଭୋଗ୍ୟ ହୋଇଥାଏ । ନିଜ ଦେଶର ଏହି ସୌନ୍ଦର୍ଯ୍ୟକୁ ଉପଭୋଗ କରିବା ତଥା ନିଜ ଦେଶର ଲୋକମାନଙ୍କର ଅଦମ୍ୟ ଉତ୍ସାହକୁ ଅନୁଭବ କରିବା ପାଇଁ ପର୍ଯ୍ୟଟନ ଆଉ ଯାତ୍ରାଠାରୁ ବଳି ଶିକ୍ଷା ଆଉ କିଛି ହୋଇନପାରେ ।


    ଶ୍ରାବଣର ଏହି ସୁନ୍ଦର ଓ ଜୀବନ୍ତ ମାସଟି ଆପଣଙ୍କୁ ନୂତନ ଶକ୍ତି , ନୂତନ ଆଶା ଓ ଆକାଂକ୍ଷାରେ ପରିପୂର୍ଣ୍ଣ କରୁ – ମୁଁ ଆପଣମାନଙ୍କୁ ଏହି ଶୁଭକାମନା ଜଣାଉଛି । ସେହିଭଳି ଅଗଷ୍ଟ ମାସ ‘ ଭାରତଛାଡ଼ ’ ର ସ୍ମୃତି ନେଇ ଆସେ । ମୁଁ ଚାହେଁ - ଆପଣମାନେ ଅଗଷ୍ଟ 15 ପାଇଁ କିଛି ବିଶେଷ ପ୍ରସ୍ତୁତି କରନ୍ତୁ । ସ୍ୱାଧୀନତାର ଏହି ଉତ୍ସବକୁ ପାଳନ କରିବାର କିଛି ନୂଆ ଉପାୟ ଖୋଜନ୍ତୁ । ଲୋକମାନଙ୍କର ସହଭାଗିତା ବଢ଼ୁ । ଅଗଷ୍ଟ 15 ତାରିଖଟି ଗୋଟିଏ ଲୋକ ଉତ୍ସବ ବା ଜନ ଉତ୍ସବରେ କିପରି ପରିଣତ ହୋଇପାରିବ ସେ କଥା ଚିନ୍ତା କରନ୍ତୁ । ଅନ୍ୟପକ୍ଷରେ ଏହି ସମୟରେ ଦେଶର ଅନେକ ଅଂଚଳରେ ଭୀଷଣ ବର୍ଷା ହେଉଛି । ଦେଶର କେତେକ ଭାଗରେ ଲୋକମାନେ ବନ୍ୟାଦ୍ୱାରା ପ୍ରଭାବିତ । ବନ୍ୟାଦ୍ୱାରା ଅନେକ କ୍ଷୟକ୍ଷତି ମଧ୍ୟ ସହିବାକୁ ପଡ଼ୁଛି । ବନ୍ୟା ବିପତ୍ତିରେ ପ୍ରଭାବିତ ସେହି ଲୋକମାନଙ୍କୁ ମୁଁ ଆଶ୍ୱସ୍ତ କରିବାକୁ ଚାହେଁ ଯେ କେନ୍ଦ୍ର ସରକାର ରାଜ୍ୟ ସରକାରଙ୍କ ସହିତ ମିଶି କ୍ଷତିଗ୍ରସ୍ତ ଲୋକଙ୍କୁ ସବୁ ପ୍ରକାର ସହାୟତା ପ୍ରଦାନ କରିବାର କାମ ଦ୍ରୁତଗତିରେ କରିଚାଲିଛନ୍ତି । ଆମେ ଯେତେବେଳେ ଟିଭି ଦେଖୁଛୁ ସେଥିରେ ବର୍ଷାର ଗୋଟିଏ ଦିଗ ଦେଖୁଛୁ – ଚାରିଆଡ଼େ ବନ୍ୟା , ଜଳବନ୍ଦୀ , ଟ୍ରାଫିକ ଜାମ୍ ଇତ୍ୟାଦି । ଏହି ଋତୁର ଆଉ ଗୋଟିଏ ଚିତ୍ର ଯେଉଁଥିରେ ଆନନ୍ଦିତ ହେଉଥିବା ଆମର କୃଷକ , ଖୁସିରେ କାକଳୀ କରୁଥିବା ପକ୍ଷୀ , ବହିଯାଉଥିବା ଝରଣା , ସବୁଜିମାର ଚାଦର ଘୋଡ଼େଇ ହୋଇଥିବା ଧରଣୀ – ଏସବୁ ଦେଖିବା ପାଇଁ ତ ଆପଣ ନିଜେ ପରିବାର ସହ ବାହାରକୁ ବାହାରିବାକୁ ପଡ଼ିବ । ଏହି ବର୍ଷାଋତୁ ଆପଣମାନଙ୍କ ମନରେ ଖୁସି ଭରିଦେଉ । ଆପଣମାନେ ସୁସ୍ଥ ରୁହନ୍ତୁ – ଏହି କାମନା କରୁଛି ।


    ମୋର ପ୍ରିୟ ଦେଶବାସୀଗଣ , ‘ ମନ କି ବାତ୍ ’ କେଉଁଠୁ ଆରମ୍ଭ କରିବା ଆଉ କେଉଁଠି ଶେଷ କରିବା – ଏଇଟା ନିର୍ଣ୍ଣୟ କରିବା ଗୋଟିଏ କଠିନ କାମ । ଯାହାହେଲେ ବି ସମୟର ଗୋଟିଏ ସୀମା ଅଛି । ଗୋଟିଏ ମାସର ପ୍ରତୀକ୍ଷା ପରେ ପୁଣି ଆସିବି । ପୁଣି ଭେଟିବି । ମାସେଧରି ଆପଣମାନେ ମୋତେ ବହୁତ କିଛି କଥା କହିବେ । ମୁଁ ଆଗାମୀ ‘ ମନ୍ କି ବାତ୍ ’ ରେ ସେଗୁଡ଼ିକୁ ସାମିଲ କରିବାକୁ ଚେଷ୍ଟା କରିବି । ମୋର ଯୁବ ବନ୍ଧୁମାନଙ୍କୁ ମୁଁ ମନେ ପକାଇଦେବାକୁ ଚାହେଁ ଆପଣମାନେ ସାଧାରଣ ଜ୍ଞାନ ପ୍ରତିଯୋଗିତାରେ ଭାଗନେବାର ସୁଯୋଗ ଛାଡନ୍ତୁ ନାହିଁ । ଶ୍ରୀହରିକୋଟା ଯିବାପାଇଁ ଆପଣଙ୍କୁ ଯେଉଁ ସୁଯୋଗ ମିଳିବାର ଅଛି ତାକୁ ଆଦୌ ହାତଛଡ଼ା କରନ୍ତୁ ନାହିଁ ।


    ଆପଣମାନଙ୍କୁ ବହୁତ ବହୁତ ଧନ୍ୟବାଦ । ନମସ୍କାର ।


    ******************


    

    
    (Release ID: 1583468) Visitor Counter : 1