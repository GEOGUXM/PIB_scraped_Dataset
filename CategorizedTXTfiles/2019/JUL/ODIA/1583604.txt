      ଖାଉଟି ବ୍ୟାପାର, ଖାଦ୍ୟ ଓ ସାଧାରଣ ବଣ୍ଟନ ମନ୍ତ୍ରଣାଳୟ

      ଲୋକସଭାରେ ଉପଭୋକ୍ତା ସୁରକ୍ଷା ବିଲ 2019 ଗୃହୀତ
      • ପ୍ରତିଷ୍ଠା ହେବ କେନ୍ଦ୍ରୀୟ ଉପଭୋକ୍ତା ସୁରକ୍ଷା ପ୍ରାଧିକରଣ
      • ଉପଭୋକ୍ତା ଅଧିକାର ସୁରକ୍ଷା ବିଲର ପ୍ରମୁଖ ଉଦ୍ଦେଶ୍ୟ
      Posted On: 30 JUL 2019 2:42PM by PIB Bhubaneshwar


    ବିଧିବଦ୍ଧ ବିବେଚନା ଏବଂ ଆଲୋଚନା ପରେ ଆଜି ଲୋକସଭାରେ ଉପଭୋକ୍ତା ସୁରକ୍ଷା ବିଲ 2019 ଗୃହିତ ହୋଇଛି । ଏହି ଅବସରରେ କେନ୍ଦ୍ର ଉପଭୋକ୍ତା ବ୍ୟାପାର , ଖାଦ୍ୟ ଏବଂ ସାଧାରଣ ବଂଟନ ମନ୍ତ୍ରୀ ଶ୍ରୀ ରାମବିଳାସ ପାଶ୍ୱାନ କହିଥିଲେ ଯେ ଏହି ବିଲରେ ଉପଭୋକ୍ତାଙ୍କ ସ୍ୱାର୍ଥ ସୁରକ୍ଷା ପାଇଁ ଗୁରୁତ୍ୱାରୋପ କରାଯାଇଛି । ଉପଭୋକ୍ତାଙ୍କ ବିବାଦର ସମୟୋପଯୋଗୀ ପରିଚାଳନା ଏବଂ ସମାଧାନ ଲାଗି କ୍ଷମତାପ୍ରାପ୍ତ ପ୍ରାଧିକରଣ ପ୍ରତିଷ୍ଠା ଏହି ବିଲର ଲକ୍ଷ୍ୟ । ଏହି ବିଲ ଆଗତ କରି କେନ୍ଦ୍ର ଉପଭୋକ୍ତା ବ୍ୟାପାର , ଖାଦ୍ୟ ଓ ସାଧାରଣ ବଂଟନ ରାଷ୍ଟ୍ରମନ୍ତ୍ରୀ ଶ୍ରୀ ରାଓସାହେବ ପାଟିଲ ଦାନଭେ କହିଥିଲେ ଯେ କେତେକ ନିୟମକୁ ସହଜ କରିବା ଏହି ବିଲର ଉଦ୍ଦେଶ୍ୟ । ଏହି ବିଲ ଗୃହୀତ ହେବା ଫଳରେ ଉପଭୋକ୍ତାମାନେ ଶୀଘ୍ର ନ୍ୟାୟ ପାଇପାରିବେ ।


    କେନ୍ଦ୍ର ସରକାରଙ୍କ ଦ୍ୱାରା ଏକ କେନ୍ଦ୍ରୀୟ ଉପଭୋକ୍ତା ସୁରକ୍ଷା ପ୍ରାଧିକରଣ (ସିସିପିଏ) ପ୍ରତିଷ୍ଠା ଲାଗି ଏହି ବିଲରେ ବ୍ୟବସ୍ଥା ରହିଛି । ଏହା ଉପଭୋକ୍ତାଙ୍କ ଅଧିକାରକୁ ପ୍ରୋତ୍ସାହିତ , ସୁରକ୍ଷିତ ଏବଂ କଡ଼ାକଡ଼ି ପାଳନ କରିବାରେ ସହାୟକ ହେବ । କ୍ଷମତାପ୍ରାପ୍ତ କର୍ତ୍ତୃପକ୍ଷ ଉପଭୋକ୍ତାଙ୍କ ଅଭିଯୋଗର ତଦନ୍ତ , ପୁନଃଆହ୍ୱାନ , କ୍ଷତିପୂରଣ ଏବଂ ଜୋରିମାନ ଲାଗୁ କରିପାରିବେ । ଉପଭୋକ୍ତାଙ୍କ ଅଧିକାର ଉଲ୍ଲଙ୍ଘନ , ଅସ୍ୱଚ୍ଛ ବାଣିଜ୍ୟ କାରବାର ଏବଂ ବିଭ୍ରାନ୍ତିକାରୀ ବିଜ୍ଞାପନ ବିରୋଧରେ କର୍ତ୍ତୃପକ୍ଷ କାର୍ଯ୍ୟାନୁଷ୍ଠାନ ଗ୍ରହଣ କରିପାରିବେ । ଉପଭୋକ୍ତାଙ୍କ ଅଧିକାର ଯେପରି ଉଲ୍ଲଙ୍ଘନ ନହୁଏ ତାହା ସୁନିଶ୍ଚିତ କରିବା ଲାଗି ଆଇନଗତ କାର୍ଯ୍ୟାନୁଷ୍ଠାନ ଗ୍ରହଣ କରିବାର ବ୍ୟବସ୍ଥା ମଧ୍ୟ ବିଲରେ ରହିଛି । ବିଭ୍ରାନ୍ତିକର କିମ୍ବା ମିଥ୍ୟା ବିଜ୍ଞାପନ ଲାଗି ଉତ୍ପାଦନକାରୀ ଏବଂ ପ୍ରୋତ୍ସାହକଙ୍କ ବିରୋଧରେ 10 ଲକ୍ଷ ଟଙ୍କାର ଜୋରିମାନ କିମ୍ବା 2 ବର୍ଷ ପର୍ଯ୍ୟନ୍ତ ଜେଲ ଦଣ୍ଡାଦେଶର କରିପାରିବାର କ୍ଷମତା ଏହି ବିଲ୍ କ୍ଷମତାପ୍ରାପ୍ତ ପ୍ରାଧିକରଣକୁ ପ୍ରଦାନ କରିବ ।


    ବର୍ତ୍ତମାନ ଉପଭୋକ୍ତାଙ୍କ ନିକଟରେ ନ୍ୟାୟର ଏକମାତ୍ର ମାର୍ଗ ରହିଛି , ଯାହା ସମୟ ସାପେକ୍ଷ । କେନ୍ଦ୍ରୀୟ ଉପଭୋକ୍ତା ସୁରକ୍ଷା ପ୍ରାଧିକରଣ (ସିସିପିଏ) ଜରିଆରେ ବିବାଦର ତ୍ୱରିତ ସମାଧାନ ଲାଗି ବିଲରେ ବ୍ୟବସ୍ଥା ରହିଛି । ଉପଭୋକ୍ତା ଆୟୋଗଙ୍କ ନିକଟରେ ଅଭିଯୋଗ ଦାଖଲ କରିବା ଏବଂ ନ୍ୟାୟିକ ପ୍ରକ୍ରିୟାର ସରଳୀକରଣ ପାଇଁ ମଧ୍ୟ ଏଥିରେ ବ୍ୟବସ୍ଥା କରାଯାଇଛି । ମଧ୍ୟସ୍ଥତା ମାଧ୍ୟମରେ ଆଗୁଆ ସମାଧାନ ବ୍ୟବସ୍ଥା ମଧ୍ୟ ରହିଛି । ଇ-କମର୍ସ ଓ ଡାଇରେକ୍ଟ ସେଲିଂ ଭଳି ନୂଆ ଉପଭୋକ୍ତା ମାମଲାର ସମାଧାନ ଲାଗି ବିଲ୍ରେ ସ୍ୱତନ୍ତ୍ର ବ୍ୟବସ୍ଥା ରହିଛି ।


    **********


    

    
    (Release ID: 1583604) Visitor Counter : 1