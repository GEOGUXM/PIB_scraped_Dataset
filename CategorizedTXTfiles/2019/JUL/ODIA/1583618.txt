      କ୍ୟାବିନେଟ

      ମସ୍କୋରେ ଖୋଲିବ ଇସ୍ରୋ ବୈଷୟିକ ସହାୟକ ୟୁନିଟ
      • ମହାକାଶକୁ ମାନବ ଅଭିଯାନ ପଠାଇବା ଉଦ୍ଦେଶ୍ୟରେ ବୈଷୟିକ ସମନ୍ୱୟ ପ୍ରତିଷ୍ଠା ଲକ୍ଷ୍ୟ
      • ରୁଷ ଓ ପଡ଼ୋଶୀ ରାଷ୍ଟ୍ରର ମହାକାଶ ଏଜେନ୍ସି ସହ ଏକାଠି କାର୍ଯ୍ୟ କରିବ ଏହି ୟୁନିଟ୍
      Posted On: 31 JUL 2019 3:10PM by PIB Bhubaneshwar


    ରୁଷର ମସ୍କୋଠାରେ ଇସ୍ରୋ ବୈଷୟିକ ସହାୟକ ୟୁନିଟ (ଆଇଟିଏଲୟୁ) ଖୋଲିବା ପାଇଁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ଅନୁମୋଦନ କରିଛନ୍ତି ।


    ଆର୍ଥିକ ବ୍ୟବସ୍ଥା : - ରୁଷର ମସ୍କୋରେ ଖୋଲାଯିବାକୁ ଥିବା ଆଇଟିଏଲୟୁରେ କର୍ମଚାରୀଙ୍କ ଦରମା , କାର୍ଯ୍ୟାଳୟ ଖର୍ଚ୍ଚ , ଭଡା ଓ କର ବାବଦରେ ବାର୍ଷିକ ପାଖାପାଖି 1.50 କୋଟି ଟଙ୍କା ବ୍ୟୟ ହେବ ।


    ବିବରଣୀ : ମସ୍କୋରେ ଇସ୍ରୋ ବୈଷୟିକ ସହାୟକ ୟୁନିଟ (ଆଇଟିଏଲୟୁ) ମାଧ୍ୟମରେ ରୁଷ ଓ ପଡୋଶୀ ଦେଶ ସହ ଯଥା ସମୟରେ ଇସ୍ରୋର ବିଭିନ୍ନ କାର୍ଯ୍ୟକ୍ରମ ସମ୍ବନ୍ଧୀୟ ବିବିଧ ବିଷୟ ଉପରେ ଫଳପ୍ରଦ ଭାବେ ବୈଷୟିକ ସମନ୍ୱୟ ରକ୍ଷା କରାଯାଇପାରିବ । ଆଇଟିଏଲୟୁରେ ନିଯୁକ୍ତ ସମନ୍ୱୟ ଅଧିକାରୀ ସମ୍ପୃକ୍ତ ଦେଶରେ ବିଭିନ୍ନ ଗବେଷଣା , ପ୍ରଯୁକ୍ତି ବିଦ୍ୟା ଓ ଗବେଷକ , ସରକାରୀ ଏଜେନ୍ସି ଏବଂ ଶିଳ୍ପାନୁଷ୍ଠାନ ସହ ହୋଇଥିବା ବୈଠକରୁ ମିଳିଥିବା ବୈଷୟିକ ସୂଚନା ପ୍ରଦାନ କରିବେ । ମହାକାଶ ପ୍ରଯୁକ୍ତି ବିଦ୍ୟା ଉପରେ ଚାଲିଥିବା ଦ୍ୱିପାକ୍ଷିକ କାର୍ଯ୍ୟକ୍ରମକୁ ସେମାନେ ସମର୍ଥନ କରିବେ ଏବଂ ଇସ୍ରୋ ପକ୍ଷରୁ ଏନେଇ କାର୍ଯ୍ୟ କରିବେ ।


    ଲାଭ : ପାରସ୍ପରିକ ପଦକ୍ଷେପ ଓ ଫଳାଫଳ ନେଇ ଇସ୍ରୋ ରୁଷ ଏବଂ ଅନ୍ୟାନ୍ୟ ପଡୋଶୀ ଦେଶର ମହାକାଶ ଏଜେନ୍ସି ଓ ଶିଳ୍ପ ସହ ଏକାଠି କାର୍ଯ୍ୟ କରିପାରିବ ।


    ଇସ୍ରୋର ମହାକାଶଯାନ କାର୍ଯ୍ୟକ୍ରମ ପାଇଁ କିଛି ଗୁରୁତ୍ୱପୂର୍ଣ୍ଣ ପ୍ରଯୁକ୍ତି ବିଦ୍ୟା ଓ ସ୍ୱତନ୍ତ୍ର ସୁବିଧା ନିର୍ମାଣ କରିବାର ଆବଶ୍ୟକତା ରହିଛି , ଯାହାକି ମହାକାଶରେ ଜୀବନଧାରଣ କରିବାରେ ସହାୟକ ହେବ ।


    15 ଅଗଷ୍ଟ , 2022 ସୁଦ୍ଧା ମହାକାଶକୁ ମାନବ ଅଭିଯାନ ପଠାଇବାର ଲକ୍ଷ୍ୟକୁ ବାସ୍ତବ ରୂପ ଦେବା ପାଇଁ ଆନ୍ତର୍ଜାତିକ ମହାକାଶ ଏଜେନ୍ସି ଠାରୁ ବୈଷୟିକ ସହାୟତା ନେବା ଆବଶ୍ୟକ ହେବ । ଏହି ସଂସ୍ଥାଗୁଡିକ କେତେକ ନିର୍ଦ୍ଦିଷ୍ଟ କ୍ଷେତ୍ରରେ ବୈଷୟିକ ପାରଦର୍ଶିତା ପ୍ରଦର୍ଶିତ କରିସାରିଛନ୍ତି । ମହାକାଶ ବିଜ୍ଞାନ କ୍ଷେତ୍ରରେ ରୁଷ ଏକ ଉନ୍ନତ ରାଷ୍ଟ୍ର ହୋଇଥିବାରୁ ବିଭିନ୍ନ ପ୍ରାସଙ୍ଗିକ କ୍ଷେତ୍ରରେ ଏହି ଦେଶ ସହିତ ବ୍ୟାପକ ଭାବେ ସଂଯୁକ୍ତ ହେବାପାଇଁ ଲକ୍ଷ୍ୟ ରଖାଯାଇଛି ।


    କାର୍ଯ୍ୟକାରୀତା ରଣନୀତି : ମସ୍କୋରେ ପ୍ରତିଷ୍ଠା ହେବାକୁ ଥିବା ଆଇଟିଏଲୟୁ ଜଣେ ଇସ୍ରୋ ବୈଜ୍ଞାନିକ/ଇଂଜିନିୟରଙ୍କ ଦ୍ୱାରା ପରିଚାଳିତ ହେବ , ଯାହାଙ୍କୁ ମହାକାଶ ପରାମର୍ଶଦାତା କୁହାଯିବ । ସେ ଇସ୍ରୋ ଦ୍ୱାରା ନିର୍ଦ୍ଦିଷ୍ଟ କାର୍ଯ୍ୟକାଳ ପାଇଁ ଏଠାରେ ନିଯୁକ୍ତ ହେବେ । ତାଙ୍କୁ ଜଣେ ଆଂଚଳିକ ଷ୍ଟାଫ୍ ସହାୟତା କରିବେ । ଅନୁମୋଦନର 6 ମାସ ମଧ୍ୟରେ ଏହି ପ୍ରକ୍ରିୟାର କାର୍ଯ୍ୟାନ୍ୱୟନ ଶେଷ ହେବ ।


    ପ୍ରଭାବ : ଆଇଟିଏଲୟୁରେ ନିଯୁକ୍ତ ସମନ୍ୱୟ ଅଧିକାରୀ ସମ୍ପୃକ୍ତ ଦେଶରେ ବିଭିନ୍ନ ଗବେଷଣା , ପ୍ରଯୁକ୍ତି ବିଦ୍ୟା ଓ ଗବେଷକ , ସରକାରୀ ଏଜେନ୍ସି ଏବଂ ଶିଳ୍ପାନୁଷ୍ଠାନମାନଙ୍କ ସହ ହୋଇଥିବା ବୈଠକରୁ ମିଳିଥିବା ବୈଷୟିକ ସୂଚନା ପ୍ରଦାନ କରିବେ । ମହାକାଶ ପ୍ରଯୁକ୍ତି ବିଦ୍ୟା ଉପରେ ଚାଲିଥିବା ଦ୍ୱିପାକ୍ଷିକ କାର୍ଯ୍ୟକ୍ରମକୁ ସେମାନେ ସମର୍ଥନ କରିବେ ଏବଂ ଇସ୍ରୋ ପକ୍ଷରୁ ଏନେଇ କାର୍ଯ୍ୟକରିବେ ।


    **********

    
    
    (Release ID: 1583618) Visitor Counter : 1