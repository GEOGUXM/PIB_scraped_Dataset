      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      କାରଗିଲ ବିଜୟ ଦିବସ ସ୍ମୃତି ସମାରୋହକୁ ପ୍ରଧାନମନ୍ତ୍ରୀଙ୍କ ସମ୍ବୋଧନ
      • କାରଗିଲ ବିଜୟ ଭାରତର ସଂକଳ୍ପ, କ୍ଷମତା, ସାହସ, ସମ୍ମାନ ଏବଂ ଅନୁଶାସନର ବିଜୟ ଥିଲା : ପ୍ରଧାନମନ୍ତ୍ରୀ
      • ଆତଙ୍କବାଦ ଓ ଛଦ୍ମଯୁଦ୍ଧ ସମଗ୍ର ବିଶ୍ୱ ପାଇଁ ଏକ ଆହ୍ୱାନ; ମାନବତାରେ ବିଶ୍ୱାସ ରଖୁଥିବା ସମସ୍ତ ବ୍ୟକ୍ତି ସଶସ୍ତ୍ର ବଳଙ୍କୁ ସମର୍ଥନ କରନ୍ତୁ
      • ରାଷ୍ଟ୍ରୀୟ ସୁରକ୍ଷା କ୍ଷେତ୍ରରେ, ଭାରତ ଚାପ ଆଗରେ ନଇଁବ ନାହିଁ
      Posted On: 27 JUL 2019 2:40PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ନୂଆଦିଲ୍ଲୀର ଇନ୍ଦିରା ଗାନ୍ଧୀ ଇଣ୍ଡୋର ଷ୍ଟାଡିୟମରେ କାରଗିଲ ବିଜୟ ଦିବସ ଅବସରରେ ଆୟୋଜିତ ଏକ କାର୍ଯ୍ୟକ୍ରମରେ ଭାଗ ନେଇଥିଲେ ଏବଂ ଏହାକୁ ସମ୍ବୋଧନ କରିଥିଲେ ।


    ନିଜର ସମ୍ବୋଧନରେ ପ୍ରଧାନମନ୍ତ୍ରୀ କହିଲେ ଯେ ପ୍ରତ୍ୟେକ ଭାରତୀୟ ଆଜି ରାଷ୍ଟ୍ରର ଶୌର୍ଯ୍ୟ ଏବଂ ସମର୍ପଣର ଏକ ପ୍ରେରଣାଦାୟକ ଗାଥାକୁ ସ୍ମରଣ କରୁଛି । ସେ କାରଗିଲର ଶିଖରକୁ ସୁରକ୍ଷା କରୁଥିବା ସମୟରେ ନିଜର ପ୍ରାଣ ଦାନ କରୁଥିବା ଶହୀଦ ମାନଙ୍କୁ ଶ୍ରଦ୍ଧାଞ୍ଜଳି ଅର୍ପଣ କରିଥିଲେ । ସେ ଜାମ୍ମୁ କାଶ୍ମୀରର ଜନସାଧାରଣଙ୍କୁ ମଧ୍ୟ ପ୍ରଶଂସା କରିଥିଲେ , ଯେଉଁମାନେ ରାଷ୍ଟ୍ର ପ୍ରତି ସେମାନଙ୍କ କର୍ତ୍ତବ୍ୟକୁ ପୁରଣ କରିଛନ୍ତି । ସେ କହିଲେ ଯେ 20 ବର୍ଷ ପୂର୍ବରୁ କାରଗିଲର ଉଚ୍ଚତାରେ ଯେଉଁ ବିଜୟଶ୍ରୀ ଆମକୁ ମିଳିଛି , ତାହା ଆମର ଅନେକ ଆଗାମୀ ପିଢ଼ୀକୁ ପ୍ରେରିତ କରିବ ।


    ପ୍ରଧାନମନ୍ତ୍ରୀ କାରଗିଲ ବିଜୟକୁ ଭାରତର ପୁଅ ଓ ଝିଅଙ୍କ ବୀରତ୍ୱ ରୂପରେ , ଭାରତର ସଂକଳ୍ପ ଏବଂ ଭାରତର କ୍ଷମତା ଏବଂ ସାହସର ବିଜୟ ବୋଲି ପ୍ରକାଶ କରିଥିଲେ ।


    ପ୍ରଧାନମନ୍ତ୍ରୀ କହିଲେ ଯେ ଯୁଦ୍ଧ କେବଳ ସରକାରଙ୍କ ଦ୍ୱାରା ନୁହେଁ , ବରଂ ସମଗ୍ର ରାଷ୍ଟ୍ର ଦ୍ୱାରା ଲଢ଼ା ଯାଇଥାଏ । ସେ କହିଲେ ଯେ ଆଗାମୀ ପିଢ଼ୀ ପାଇଁ ଆମ ସୈନିକ ସେମାନଙ୍କ ପ୍ରାଣ ଦାନ କରିଥା ’ ନ୍ତି । ସେ କହିଲେ ଯେ ସୈନିକମାନଙ୍କ କାର୍ଯ୍ୟ ସମସ୍ତ ଭାରତୀୟ ଜନସାଧାରଣଙ୍କ ପାଇଁ ଏକ ଗର୍ବର ବିଷୟ ।


    ପ୍ରଧାନମନ୍ତ୍ରୀ କହିଲେ ଯେ 2014ରେ ପଦଭାର ଗ୍ରହଣ କରିବାର କିଛି ମାସ ପରେ ହିଁ ସେ କାରଗିଲ ଯାଇଥିଲେ । ସେ ସ୍ମରଣ କରି କହିଲେ ଯେ କାରଗିଲ ଯୁଦ୍ଧ ଜୋରସୋର ଚାଲିଥିଲା ବେଳେ ସେ 20 ବର୍ଷ ପୂର୍ବେ କାରଗିଲ ଯାଇଥିଲେ । କାରଗିଲରେ ଯବାନମାନଙ୍କ ଶୌର୍ଯ୍ୟକୁ ସ୍ମରଣ କରି ସେ କହିଲେ ଯେ ସମଗ୍ର ଦେଶ ସୈନିକମାନଙ୍କ ସହ ଠିଆ ହୋଇଛି । ସୈନିକମାନଙ୍କ ପାଇଁ ଯୁବକମାନେ ରକ୍ତଦାନ କରିବା ସହିତ ପିଲାମାନେ ରକ୍ତଦାନ କରୁଛନ୍ତି ।


    ସେ ସ୍ମରଣ କରି କହିଲେ ଯେ ତତକାଳୀନ ପ୍ରଧାନମନ୍ତ୍ରୀ ଶ୍ରୀ ଅଟଳ ବିହାରୀ ବାଜପାୟୀ କହିଲେ ଯେ ଯଦି ଆମେ ସୈନିକମାନଙ୍କ ଦେଖାଶୁଣା କରିପାରିବା ନାହିଁ ତେବେ ଆମେ ଆମ ମାତୃଭୂମି ପ୍ରତି କର୍ତ୍ତବ୍ୟ ପାଳନ କରିବାରେ ବିଫଳ ସାବ୍ୟସ୍ତ ହେବା । ସେ ସନ୍ତୋଷ ବ୍ୟକ୍ତ କରି କହିଲେ ଯେ ଗତ ପାଞ୍ଚ ବର୍ଷ ମଧ୍ୟରେ , କେନ୍ଦ୍ର ସରକାର ସୈନିକ ଏବଂ ସେମାନଙ୍କ ପରିଜନମାନଙ୍କ କଲ୍ୟାଣ ପାଇଁ ଅନେକ ନିଷ୍ପତ୍ତି ଗ୍ରହଣ କରିଛନ୍ତି । ଏହି ସନ୍ଦର୍ଭରେ ସେ ‘ ସମାନ ରାଙ୍କ ସମାନ ପେନସନ ’, ଶହୀଦର ପିଲାମାନଙ୍କ ପାଇଁ ଅଧିକ ଛାତ୍ରବୃତ୍ତି ଏବଂ ରାଷ୍ଟ୍ରୀୟ ଯୁଦ୍ଧ ସ୍ମାରକ ସମ୍ବନ୍ଧରେ ଚର୍ଚ୍ଚା କରିଥିଲେ ।


    ପ୍ରଧାନମନ୍ତ୍ରୀ କହିଲେ ଯେ ପାକିସ୍ତାନ କାଶ୍ମୀରରେ ବାରମ୍ବାର ବିଶ୍ୱାସଘାତକତା କରିଛି ଏବଂ ଆମେ ସେମାନଙ୍କୁ 1999ରେ ସଫଳ ହେବାକୁ ଦେଇ ନଥିଲୁ । ସେ ପାକିସ୍ତାନକୁ ଉପଯୁକ୍ତ ଜବାବ ଦେବା ପାଇଁ ପ୍ରଧାନମନ୍ତ୍ରୀ ଶ୍ରୀ ବାଜପାୟୀଙ୍କ ସଂକଳ୍ପକୁ ସ୍ମରଣ କରିଥିଲେ , ଯାହାର କି ଶତୃମାନଙ୍କ ପାଖରେ କୌଣସି ଜବାବ ନଥିଲା । ସେ କହିଲେ ଯେ ବାଜପାୟୀ ସରକାରଙ୍କ ଦ୍ୱାରା ଏହା ପୂର୍ବରୁ ଗ୍ରହଣ କରାଯାଇଥିବା ଶାନ୍ତି ପଦକ୍ଷେପ ଫଳରେ ସମଗ୍ର ବିଶ୍ୱରେ ଭାରତ ପ୍ରତି ଏକ ଉତ୍ତମ ବୁଝାମଣା ସୃଷ୍ଟି ହୋଇଥିଲା ।


    ପ୍ରଧାନମନ୍ତ୍ରୀ କହିଥିଲେ ଯେ ଇତିହାସରେ ଭାରତ କେବେ ବି ଆକ୍ରମଣକାରୀ ରହି ନାହିଁ । ଭାରତୀୟ ସଶସ୍ତ୍ର ବଳଙ୍କୁ ସମଗ୍ର ବିଶ୍ୱରେ ମାନବତା ଏବଂ ଶାନ୍ତିର ରକ୍ଷକ ମନେ କରାଯାଏ । ସେମାନେ ଭାରତୀୟ ସୈନିକମାନଙ୍କ ଦ୍ୱାରା ଇସ୍ରାଏଲରେ ହାଇଫାର ମୁକ୍ତି ସହିତ ପ୍ରଥମ ବିଶ୍ୱ ଯୁଦ୍ଧ ସମୟରେ ପ୍ରାଣଦାନ କରୁଥିବା ଭାରତୀୟ ସୈନିକମାନଙ୍କ ପାଇଁ ଫ୍ରାନ୍ସରେ ନିର୍ମିତ ସ୍ମାରକ ସମ୍ବନ୍ଧରେ ମଧ୍ୟ ଚର୍ଚ୍ଚା କରିଥିଲେ । ସେ କହିଲେ ଯେ ବିଶ୍ୱଯୁଦ୍ଧ ଏବଂ ଜାତିସଂଘ ଶାନ୍ତି ରକ୍ଷକ ଅଭିଯାନରେ ଏକ ଲକ୍ଷରୁ ଅଧିକ ଭାରତୀୟ ସୈନିକ ଶହୀଦ ହୋଇଛନ୍ତି । ଭାରତୀୟ ସୈନିକ ସବୁଠାରୁ ଅଧିକ ସଂଖ୍ୟାରେ ସର୍ବୋଚ୍ଚ ବଳିଦାନ ଦେଇଛନ୍ତି । ସେ ପ୍ରାକୃତିକ ବିପର୍ଯ୍ୟୟ ସମୟରେ ସଶସ୍ତ୍ର ବଳଙ୍କ ସମର୍ପଣ ଏବଂ ସେବା ସମ୍ବନ୍ଧରେ ଚର୍ଚ୍ଚା କରିଛନ୍ତି ।


    ପ୍ରଧାନମନ୍ତ୍ରୀ କହିଲେ ଯେ ଆଜି ସମଗ୍ର ବିଶ୍ୱ ଆତଙ୍କବାଦ ଏବଂ ଛଦ୍ମ ଯୁଦ୍ଧର ସାମନା କରୁଛି । ସେ କହିଲେ ଯେ ଯୁଦ୍ଧରେ ଯେଉଁମାନଙ୍କୁ ହରାଗଲା , ସେମାନେ ଛାୟା ଯୁଦ୍ଧରେ ଲାଗିଛନ୍ତି ଏବଂ ସେମାନଙ୍କର ରାଜନୈତିକ ଉଦ୍ଦେଶ୍ୟ ପୂରଣ କରିବା ପାଇଁ ଆତଙ୍କବାଦର ସମର୍ଥନ କରୁଛନ୍ତି । ସେ କହିଲେ ଯେ ଏହା ହେଉଛି ସମୟର ଆହ୍ୱାନ କି ମାନବତାରେ ବିଶ୍ୱାସ ରଖୁଥିବା ସମସ୍ତ ଜନସାଧାରଣ ସଶସ୍ତ୍ର ବଳଙ୍କ ସମର୍ଥନରେ ଆଗେଇ ଆସନ୍ତୁ । ସେ କହିଲେ ଯେ ଆତଙ୍କବାଦର ପ୍ରଭାବୀ ମୁକାବିଲା କରିବା ଅନିବାର୍ଯ୍ୟ ।


    ପ୍ରଧାନମନ୍ତ୍ରୀ କହିଲେ ଯେ ବିବାଦ ଅନ୍ତରୀକ୍ଷ ଏବଂ ସାଇବର ଦୁନିଆରେ ପହଞ୍ଚିଛି , ଏଥିପାଇଁ ସେ କହିଲେ ଯେ ସଶସ୍ତ୍ର ବଳର ଆଧୁନିକୀକରଣ କରିବା ଆବଶ୍ୟକ । ସେ କହିଲେ ଯେ ଯେତେବେଳେ ରାଷ୍ଟ୍ରୀୟ ସୁରକ୍ଷାର କଥା ଉଠୁଛି , ଭାରତ ଚାପ ଆଗରେ ମୁଣ୍ଡ ନୁଆଁଇବ ନାହିଁ ଅଥବା କୌଣସି ରୂପରେ ଅଭାବବୋଧ ମଧ୍ୟରେ ରହିବ ନାହିଁ । ଏହି ସନ୍ଦର୍ଭରେ ସେ ଅରିହନ୍ତ ମାଧ୍ୟମରେ ପରମାଣୁ ପରୀକ୍ଷଣ ଏବଂ ଏ-ସ୍ୟାଟର ପରୀକ୍ଷଣର ଚର୍ଚ୍ଚା କରିଥିଲେ । ସେ କହିଲେ ଯେ ସଶସ୍ତ୍ର ବଳର ଦ୍ରୂତ ଆଧୁନିକୀକରଣ କରାଯାଉଛି ଏବଂ ପ୍ରତିରକ୍ଷା କ୍ଷେତ୍ରରେ ‘ ମେକ ଇନ ଇଣ୍ଡିଆ ’ ପାଇଁ ଘରୋଇ କ୍ଷେତ୍ରର ଭାଗିଦାରିତା ବୃଦ୍ଧି କରିବା ପାଇଁ ପ୍ରୟାସ କରାଯାଉଛି । ସେ ସଶସ୍ତ୍ର ବଳର ତିନୋଟି ବିଭାଗ ମଧ୍ୟରେ ଏକଜୁଟତାର ମହତ୍ୱ ଉପରେ ଗୁରୁତ୍ୱ ଦେଇଛନ୍ତି ।


    ସେ କହିଲେ ଯେ ସୀମାବର୍ତ୍ତୀ କ୍ଷେତ୍ରରେ ଆଧାରଭୂତ ସୁବିଧା ଗୁଡ଼ିକୁ ମଜଭୁତ କରାଯାଉଛି । ସେ ସୀମାବର୍ତ୍ତୀ କ୍ଷେତ୍ରରେ ବିକାଶ ସହିତ ସେଠାରେ ରହୁଥିବା ଜନସାଧାରଣଙ୍କ କଲ୍ୟାଣ ପାଇଁ ଗ୍ରହଣ କରାଯାଉଥିବା ପଦକ୍ଷେପ ସମ୍ବନ୍ଧରେ ମଧ୍ୟ ଚର୍ଚ୍ଚା କରିଥିଲେ ।


    ଶେଷରେ ପ୍ରଧାନମନ୍ତ୍ରୀ ଜୋର ଦେଇ କହିଥିଲେ ଯେ ସମ୍ପୂର୍ଣ୍ଣ ରାଷ୍ଟ୍ର 1947ରେ ସ୍ୱାଧୀନତା ହାସଲ କରିଥିଲା , ସମଗ୍ର ରାଷ୍ଟ୍ର ପାଇଁ 1950ରେ ସମ୍ବିଧାନ ଲେଖା ଯାଇଥିଲା ଏବଂ ସମଗ୍ର ଦେଶ ପାଇଁ 500ରୁ ଅଧିକ ବୀର ସୈନିକ କାରଗିଲର ବରଫାବୃତ୍ତ ଉଚ୍ଚତାରେ ସେମାନଙ୍କ ପ୍ରାଣ ଦାନ କରିଛନ୍ତି ।


    ସେ ଏହା ସୁନିଶ୍ଚିତ କରିବା ପାଇଁ ଏକ ସାମୂହିକ ସଂକଳ୍ପର ଆହ୍ୱାନ କରିଥିଲେ ଯେ ଏହି ତ୍ୟାଗ ଯେପରି ବେକାର ନଯାଏ , ଏହି ଶହୀଦମାନଙ୍କର କାର୍ଯ୍ୟରୁ ପ୍ରେରଣା ଗ୍ରହଣ କରି ସେମାନଙ୍କ ସ୍ୱପ୍ନର ଭାରତ ନିର୍ମାଣ କରିବା ।


    *********


    

    
    (Release ID: 1583219) Visitor Counter : 1