      ପ୍ରତିରକ୍ଷା ମନ୍ତ୍ରଣାଳୟ

      କାର୍ଗିଲ ଯୁଦ୍ଧ ସ୍ମାରକୀରେ ସହିଦମାନଙ୍କୁ ପ୍ରତିରକ୍ଷା ମନ୍ତ୍ରୀଙ୍କ ଶ୍ରଦ୍ଧାଞ୍ଜଳି
      Posted On: 20 JUL 2019 3:49PM by PIB Bhubaneshwar


    ପ୍ରତିରକ୍ଷାମନ୍ତ୍ରୀ ଶ୍ରୀ ରାଜନାଥ ସିଂ ଆଜି ଜାମ୍ମୁ ଓ କାଶ୍ମୀରର ଦ୍ରାସଠାରେ ଥିବା କାରଗିଲ ଯୁଦ୍ଧ ସ୍ମାରକୀ ଗସ୍ତ କରିଛନ୍ତି । ଐତିହାସିକ କାର୍ଗିଲ ଯୁଦ୍ଧ ସ୍ମାରକୀରେ ଅପରେସନ ବିଜୟର ବୀର ସହିଦମାନଙ୍କ ସ୍ମୃତିରେ ଶ୍ରଦ୍ଧାଞ୍ଜଳି ପୂର୍ବକ ପୁଷ୍ପମାଲ୍ୟ ଅର୍ପଣ କରି ପ୍ରତିରକ୍ଷାମନ୍ତ୍ରୀ ତାଙ୍କ ଗସ୍ତ ଆରମ୍ଭ କରିଥିଲେ । ଏହାପରେ ଏହି ସହିଦ ବୀରମାନଙ୍କ ସମ୍ମାନାର୍ଥେ ଏକ ମିନିଟ ନୀରବ ପ୍ରାର୍ଥନା କରାଯାଇଥିଲା ।


    ପରେ ସେ ସ୍ମାରକ ପରିସର ମଧ୍ୟରେ ଥିବା ‘ ବୀର ଭୂମି ’ ଓ ‘ ସ୍ମୃତି କୁଟୀର ’ ଗସ୍ତ କରିଥିଲେ । ଏହି ଗସ୍ତ ସମୟରେ ପ୍ରତିରକ୍ଷା ମନ୍ତ୍ରୀଙ୍କୁ ଅପରେସନ ବିଜୟ ସହିତ ଦ୍ରାସ , କାର୍ଗିଲ ଓ ବାଟାଲିକ କ୍ଷେତ୍ରରେ ଭାରତୀୟ ସୈନ୍ୟ କିପରି ଭାବେ ବୀରତାର ସହ ଶତ୍ରୁମାନଙ୍କ ଆକ୍ରମଣକୁ ବିଫଳ କରିଥିଲେ ସେ ଓ ସମ୍ବନ୍ଧରେ ସଂକ୍ଷିପ୍ତ ସୂଚନା ପ୍ରଦାନ କରାଯାଇଥିଲା ।


    କାରଗିଲ ବିଜୟ ଦିବସର 20ତମ ବାର୍ଷିକ ଉତ୍ସବ ପାଳନର ଅଂଶବିଶେଷ ଭାବେ ଶ୍ରୀ ରାଜନାଥ ସିଂ ଏକ ସ୍ମାରକ ଉନ୍ମୋଚନ କରିଥିଲେ , ଯେଉଁଥିରେ କେତେକ ଗୁରୁତ୍ୱପୂର୍ଣ୍ଣ ଯୁଦ୍ଧ ସମ୍ବନ୍ଧରେ ସୂଚନା ରହିଛି । ଏହି ସ୍ମାରକରେ ଭାରତୀୟ ସୀମାରେ ଶତ୍ରୁମାନଙ୍କ ଅନୁପ୍ରବେଶ ରୋକିବା ପାଇଁ ଯୁଦ୍ଧ କରିଥିବା ଭାରତୀୟ ସୈନା ଅଧିକାରୀ , କନିଷ୍ଠ ପଦାଧିକାରୀ ଓ ଯବାନମାନଙ୍କ ବୀର ଗାଥା ସମ୍ବନ୍ଧରେ ବର୍ଣ୍ଣନା କରାଯାଇଛି ।


    ପରେ ଲେଫ୍ଟନାଣ୍ଟ ଜେନେରାଲ ୱାଇକେ ଯୋଶୀ ପ୍ରତିରକ୍ଷାମନ୍ତ୍ରୀଙ୍କୁ 1999ର କାରଗିଲ ଯୁଦ୍ଧ ସମୟରେ ହୋଇଥିବା ଅପରେସନ ବିଜୟ ସମ୍ବନ୍ଧରେ ସଂକ୍ଷିପ୍ତ ସୂଚନା ପ୍ରଦାନ କରିଥିଲେ । ସମ୍ପ୍ରତି ଏହି କ୍ଷେତ୍ରରେ ମୁତୟନ ହୋଇଥିବା ଯବାନଙ୍କ ସହିତ ମିଶି ପ୍ରତିରକ୍ଷାମନ୍ତ୍ରୀ ଚା ପିଇବା ସହ ସେମାନଙ୍କ ସହିତ ଭାବ ବିନିମୟ କରିଥିଲେ । ଆହ୍ୱାନପୂର୍ଣ୍ଣ ପରିସ୍ଥିତି ମଧ୍ୟରେ ସୀମାକୁ ସୁରକ୍ଷା ପ୍ରଦାନ କରୁଥିବା ସୈନିକମାନଙ୍କ ଉତ୍ସର୍ଗୀକୃତ ମନୋଭାବକୁ ସେ ପ୍ରଶଂସା କରିଥିଲେ । ଦେଶକୁ ସବୁବେଳେ ପ୍ରଥମରେ ରଖୁଥିବାରୁ ଭାରତୀୟ ସେନାକୁ ସେ ପ୍ରଶଂସା କରିଥିଲେ ।


    ଆଣବିକ ଶକ୍ତି ଓ ମହାକାଶ ବିଭାଗ ଏବଂ ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟର ରାଷ୍ଟ୍ରମନ୍ତ୍ରୀ ଡଃ ଜିତେନ୍ଦ୍ର ସିଂ , ସ୍ଥଳ ସେନାମୁଖ୍ୟ ଜେନେରାଲ ବିପିନ ରାୱତ ଏବଂ ଉତ୍ତର କମାଣ୍ଡ ସେନାମୁଖ୍ୟ ଲେଫ୍ଟନାଣ୍ଟ ଜେନେରାଲ ରଣବୀର ସିଂ ମଧ୍ୟ ଏହି ଅବସରରେ ଉପସ୍ଥିତ ଥିଲେ ।


    *********

    
    
    (Release ID: 1583250) Visitor Counter : 1