      ପ୍ରତିରକ୍ଷା ମନ୍ତ୍ରଣାଳୟ

      ଭାରତୀୟ ସେନାରେ ମାଟ୍ରିକ ପାସ ନାବିକଙ୍କ ପାଇଁ ନିଯୁକ୍ତି ସୁଯୋଗ
      Posted On: 23 JUL 2019 2:36PM by PIB Bhubaneshwar


    ନାବିକ ନିଯୁକ୍ତି ପାଇଁ ଭାରତୀୟ ନୌସେନା ସେପ୍ଟେମ୍ବର 2019ରେ ‘ ଭାରତୀୟ ନୌସେନା ପ୍ରବେଶିକା ପରୀକ୍ଷା (ଆଇଏନଇଟି) ’ ନାମରେ ଏକ କମ୍ପ୍ୟୁଟର ଆଧାରିତ ପ୍ରବେଶିକା ପରୀକ୍ଷାର ଆୟୋଜନ କରିବ । ଏପ୍ରିଲ 1 , 2000ରୁ ମାର୍ଚ୍ଚ 31 , 2003 ମଧ୍ୟରେ ଜନ୍ମଗ୍ରହଣ କରିଥିବା ପୁରୁଷ ପ୍ରାର୍ଥୀ ଏହି ପରୀକ୍ଷା ପାଇଁ ଆବେଦନ କରିବାକୁ ଯୋଗ୍ୟ ବିବେଚିତ ହେବେ । ପ୍ରାର୍ଥୀ ମାଟ୍ରିକ ପାସ କରିଥିବା ଆବଶ୍ୟକ । ମାଟ୍ରିକ ପାସ କରି ନୌସେନାରେ ନାବିକ ଭାବେ ନିଯୁକ୍ତ ହୋଇଥିବା ପ୍ରାର୍ଥୀ ସେଫ , ଷ୍ଟିୱାର୍ଡ ଏବଂ ହାଇଜିନିଷ୍ଟ ପଦବୀରେ କାର୍ଯ୍ୟ କରିଥା ’ ନ୍ତି ।


    www.joinindiannavy.gov.in ମାଧ୍ୟମରେ କେବଳ ଅନଲାଇନ ଆବେଦନ ପତ୍ର ଗ୍ରହଣ କରାଯିବ । ଆବେଦନ ୱିଣ୍ଡୋ ଖୋଲିବା ପୂର୍ବରୁ ସମୟ ବଂଚାଇବା ପାଇଁ ଆଶାୟୀ ପ୍ରାର୍ଥୀମାନେ www.joinindiannavy.gov.in ରେ ସେମାନଙ୍କୁ ପଞ୍ଜିକୃତ କରିପାରିବେ । ପଞ୍ଜିକରଣ ପାଇଁ ଅନ୍ୟକୌଣସି ଆପ କିମ୍ବା ୱେବସାଇଟ ନାହିଁ । ୱେବସାଇଟରେ ସେମାନଙ୍କ ୟୁଜର ଆକାଉଂଟ ଖୋଲିବା ପରେ ଆବେଦନକାରୀମାନେ ଅନଲାଇନ ଆବେଦନ ପତ୍ର ଦାଖଲ ୱିଣ୍ଡୋ ସମ୍ବନ୍ଧରେ ଇମେଲ ଆଲର୍ଟ ପାଇବେ । ଅନଲାଇନରେ ପଞ୍ଜିକରଣ କରିବା ପରେ ଆବେଦନକାରୀମାନେ ସେମାନଙ୍କ ବ୍ୟକ୍ତିଗତ , ଶିକ୍ଷାଗତ ତଥା ଯୋଗାଯୋଗ ସମ୍ବନ୍ଧୀୟ ସୂଚନା ପ୍ରଦାନ କରିବା ଆବଶ୍ୟକ । ପ୍ରାର୍ଥୀମାନେ ସେମାନଙ୍କ ଆକାଉଂଟରେ ସହାୟକ କାଗଜପତ୍ର ଅପଲୋଡ କରିବାରେ ମଧ୍ୟ ସମର୍ଥ ହେବେ । ଆବେଦନପତ୍ର ୱିଣ୍ଡୋ ଖୋଲିବା ପରେ ଆଗୁଆ ପଞ୍ଜିକରଣ କରିଥିବା ପ୍ରାର୍ଥୀମାନଙ୍କ ସମୟ ସଂଚୟ ହୋଇପାରିବ ।


    ଆଇଏନଇଟିରେ କୃତକାର୍ଯ୍ୟ ହେବା ପରେ ସଂକ୍ଷିପ୍ତ ତାଲିକାଭୁକ୍ତ ପ୍ରାର୍ଥୀମାନଙ୍କୁ ଚୟନର ପରବର୍ତ୍ତୀ ପର୍ଯ୍ୟାୟ ପାଇଁ ଡକାଯିବ । ଏହି ପର୍ଯ୍ୟାୟରେ ରହିଛି ଶାରୀରିକ ଫିଟନେସ ପରୀକ୍ଷା ଏବଂ ପ୍ରାରମ୍ଭିକ ସ୍ୱାସ୍ଥ୍ୟଗତ ପରୀକ୍ଷା । ଏହି ପର୍ଯ୍ୟାୟ ଶେଷ ହେବା ପରେ ଏକ ଯୋଗ୍ୟତାଭିତ୍ତିକ ସୂଚୀ ପ୍ରସ୍ତୁତ କରାଯିବ ଏବଂ ସଫଳ ପ୍ରାର୍ଥୀମାନଙ୍କୁ ଓଡିଶାର ଆଇଏନଏସ ଚିଲିକାଠାରେ ଅନୁଷ୍ଠିତ ହେବାକୁ ଥିବା ପ୍ରଶିକ୍ଷଣରେ ସାମିଲ ହେବା ପାଇଁ ଡକାଯିବ । ଏଠାରେ ଚୂଡାନ୍ତ ସ୍ୱାସ୍ଥ୍ୟଗତ ପରୀକ୍ଷାରେ କୃତକାର୍ଯ୍ୟ ହେବା ପରେ ସଫଳ ପ୍ରାର୍ଥୀଙ୍କୁ ଭାରତୀୟ ନୌସେନାରେ ନିଯୁକ୍ତି ମିଳିବ । 2020 ଏପ୍ରିଲରେ ପ୍ରଶିକ୍ଷଣ ଆରମ୍ଭ ହେବ । ଏହି ନିଯୁକ୍ତି ପାଇଁ ଆବଶ୍ୟକ ଯୋଗ୍ୟତା ଏବଂ ସ୍ୱାସ୍ଥ୍ୟଗତ ସ୍ତର ଜାଣିବା ପାଇଁ www.joinindiannavy.gov.in ରେ ଲଗଇନ କରନ୍ତୁ ।


    **********


    

    
    (Release ID: 1583426) Visitor Counter : 1