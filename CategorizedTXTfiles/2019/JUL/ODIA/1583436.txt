      ବାଣିଜ୍ୟ ଓ ଶିଳ୍ପ ମନ୍ତ୍ରଣାଳୟ

      ବିଶ୍ୱ ନବସୃଜନ ସୂଚକାଙ୍କ-2019ରେ ଭାରତକୁ 52ତମ ସ୍ଥାନ
      • ପୂର୍ବ ବର୍ଷ ଅପେକ୍ଷା 5ଟି ସ୍ଥାନ ଉପରକୁ ଉଠିଲା ଭାରତ
      • ଜିଆଇଆଇ ସୂଚକାଙ୍କକୁ ଉନ୍ମୋଚନ କଲେ ବାଣିଜ୍ୟ ଓ ଉଦ୍ୟୋଗ ମନ୍ତ୍ରୀ ପୀୟୂଷ ଗୋଏଲ
      Posted On: 24 JUL 2019 2:52PM by PIB Bhubaneshwar


    ଆଜି ନୂଆଦିଲ୍ଲୀଠାରେ କେନ୍ଦ୍ର ବାଣିଜ୍ୟ ଓ ଉଦ୍ୟୋଗ ଏବଂ ରେଳ ମନ୍ତ୍ରୀ ପୀୟୂଷ ଗୋଏଲ , ବିଶ୍ୱ ନବସୃଜନ ସୂଚକାଙ୍କ (ଜିଆଇଆଇ-ଗ୍ଲୋବାଲ ଇନୋଭେସନ ଇଣ୍ଡେକ୍ସ)କୁ ଉନ୍ମୋଚନ କରିଛନ୍ତି । ଏହି ସୂଚକାଙ୍କରେ ଭାରତ ଗତବର୍ଷ 57ତମ ସ୍ଥାନରେ ଥିବା ବେଳେ ଏଥର 5ଟି ସ୍ଥାନ ଉପରକୁ ଉଠି 52ତମ ସ୍ଥାନରେ ପହଁଚିଛି ।


    ଏହି ଅବସରରେ ବାଣିଜ୍ୟ ଓ ଉଦ୍ୟୋଗ ମନ୍ତ୍ରୀ ସମସ୍ତ ପ୍ରକ୍ରିୟାରେ ସମ୍ପୃକ୍ତ ଲୋକମାନଙ୍କୁ ଅଭିନନ୍ଦନ ଜଣାଇଥିଲେ । ସେ କହିଥିଲେ ଯେ ଜିଆଇଆଇ-2019 ସୂଚକାଙ୍କରେ ଭାରତ ଗୁରୁତ୍ୱପୂର୍ଣ୍ଣ ଅଗ୍ରଗତି ହାସଲ କରିଛି । ଜିଆଇଆଇ ସୂଚକାଙ୍କର ଶ୍ରେଷ୍ଠ 50ଟି ସ୍ଥାନରେ ରହିବା ଲାଗି ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଲକ୍ଷ୍ୟ ନେଇ ଭାରତ ନିରନ୍ତର ପ୍ରୟାସ କରୁଛି । ସେ ଆହୁରି କହିଥିଲେ ଯେ ଅତୀତର ସଫଳତାକୁ ନେଇ ଭାରତ ସ୍ଥିର ହୋଇ ବସି ରହିବ ନାହିଁ । ବିଶ୍ୱ ନବସୃଜନ ସୂଚକାଙ୍କର ଶ୍ରେଷ୍ଠ 25ଟି ରାଷ୍ଟ୍ର ମଧ୍ୟରେ ରହିବା ଲକ୍ଷ୍ୟ ହାସଲ ପର୍ଯ୍ୟନ୍ତ ଭାରତ ତା ’ ର ପ୍ରୟାସ ଜାରି ରଖିବ । ଏହି ମାନ୍ୟତା ହାସଲ କରିବା ଲାଗି ସମସ୍ତ ଅଂଶୀଦାରମାନଙ୍କୁ ଲକ୍ଷ୍ୟବଦ୍ଧ ହୋଇ କାର୍ଯ୍ୟ କରିବା ପାଇଁ ସେ ଆହ୍ୱାନ କରିଥିଲେ ।


    ଦେଶକୁ ନବସୃଜନର କେନ୍ଦ୍ରରେ ପରିଣତ କରିବା ଲାଗି କାର୍ଯ୍ୟ କରିବା ନିମନ୍ତେ ଶ୍ରୀ ଗୋଏଲ ଗବେଷଣା ଓ ବିକାଶ ସଂସ୍ଥାନ , ବିଶ୍ୱବିଦ୍ୟାଳୟ ଓ ଘରୋଇ କ୍ଷେତ୍ରକୁ ଅନୁରୋଧ କରିଥିଲେ । ଭବିଷ୍ୟତର ନବସୃଜନ ସୂଚକାଙ୍କରେ ଭାରତର ଗ୍ରାମୀଣ ନବସୃଜନକୁ ବିବେଚନା କରିବା ଲାଗି ବିଶ୍ୱ ବୌଦ୍ଧିକ ସମ୍ପତ୍ତି ସଂଗଠନ (ଡବ୍ଲୁଆଇପିଓ)କୁ ବାଣିଜ୍ୟ ଏବଂ ଉଦ୍ୟୋଗ ମନ୍ତ୍ରଣାଳୟ ପକ୍ଷରୁ ଅନୁରୋଧ କରାଯାଇଛି ।


    ବାଣିଜ୍ୟ ଏବଂ ଉଦ୍ୟୋଗ ମନ୍ତ୍ରୀ ତାଙ୍କ ଅଭିଭାଷଣରେ କହିଥିଲେ ଯେ ମାନ୍ୟତାରେ ଉନ୍ନତି ଫଳରେ ଭାରତୀୟମାନେ ସମାଜର ଗରିବ ଓ ବଂଚିତ ଲୋକମାନଙ୍କୁ ସହାୟତା କରିବା ଲାଗି ନିଶ୍ଚିତ ଭାବେ ଅନୁପ୍ରାଣିତ ହେବେ । ଗବେଷଣା ଓ ବିକାଶ ବର୍ତ୍ତମାନ ଦେଶର ବିଭିନ୍ନ ସମସ୍ୟା ଯଥା ସହରାଂଚଳରେ ବୃଦ୍ଧି ପାଉଥିବା ପ୍ରଦୂଷଣ , ଦେଶର ବିଭିନ୍ନ ପ୍ରାନ୍ତରେ ଜଳ ସଂକଟ , ପ୍ରାକୃତିକ ସମ୍ପଦର ହ୍ରାସ , ଜଳବାୟୁ ପରିବର୍ତ୍ତନ ସମସ୍ୟା ଏବଂ ଖାଦ୍ୟ ନଷ୍ଟ ଆଦି ସମସ୍ୟାର ସ୍ଥାୟୀ ସମାଧାନ ଲାଗି ଉଦ୍ଦିଷ୍ଟ ହେବା ଆବଶ୍ୟକ ।


    ଚଳିତ ବର୍ଷର ଜିଆଇଆଇ ବିଷୟବସ୍ତୁ “ ସୁସ୍ଥ ଜୀବନ ନିର୍ମାଣ-ଚିକିତ୍ସା କ୍ଷେତ୍ରରେ ନବସୃଜନର ଭବିଷ୍ୟତ ” ଉପରେ ଆଲୋକପାତ କରି ପୀୟୂଷ ଗୋଏଲ କହିଥିଲେ ଯେ ଭାରତ ସରକାର କେବଳ ଚିକିତ୍ସା ସହିତ ନିରାକରଣଯୋଗ୍ୟ ସ୍ୱାସ୍ଥ୍ୟସେବା ଉପରେ ଗୁରୁତ୍ୱାରୋପ କରୁଛି ।


    କର୍ଣ୍ଣେଲ ବିଶ୍ୱବିଦ୍ୟାଳୟ , ଇନସିଡ ଦ୍ୱାରା ପ୍ରତିବର୍ଷ ଜିଆଇଆଇ ରେଙ୍କିଙ୍ଗ ପ୍ରକାଶ ପାଇଥାଏ । ଏଥିରେ ମିଳିତ ଜାତସିଂଘର ବିଶ୍ୱ ବୌଦ୍ଧିକ ସମ୍ପତ୍ତି ସଂଗଠନ (ଡବ୍ଲୁଆଇପିଓ) ଏବଂ ଜିଆଇଆଇ ସହଯୋଗୀ ଥାଆନ୍ତି । ଚଳିତ ଥର 80ଟି ମାନକ ଆଧାରରେ 129ଟି ଅର୍ଥବ୍ୟବସ୍ଥାକୁ ନେଇ ଜିଆଇଆଇ ରେଙ୍କିଙ୍ଗ ପ୍ରକାଶ ପାଇଛି । ଏହି 80ଟି ମାନକ ମଧ୍ୟରେ ବୌଦ୍ଧିକ ସମ୍ପତ୍ତି ଦାଖଲ ହାର , ମୋବାଇଲ ଆପ୍ଲିକେସନ ସୃଷ୍ଟି , ଶିକ୍ଷା କ୍ଷେତ୍ରରେ ବ୍ୟୟ , ବିଜ୍ଞାନ ଓ ବୈଷୟିକ ପ୍ରକାଶନୀ ଆଦି ସାମିଲ ରହିଛି ।


    ଜିଆଇଆଇ ମାନ୍ୟତାରେ ଚଳିତ ଥର ସ୍ୱିଜରଲ୍ୟାଣ୍ଡ ଶୀର୍ଷରେ ରହିଥିବା ବେଳେ ଏହାପଛକୁ ସ୍ୱିଡେନ , ଯୁକ୍ତରାଷ୍ଟ୍ର ଆମେରିକା , ନେଦରଲ୍ୟାଣ୍ଡସ , ଇଂଲଣ୍ଡ , ଫିନଲ୍ୟାଣ୍ଡ , ଡେନମାର୍କ , ସିଙ୍ଗାପୁର , ଜର୍ମାନୀ ଓ ଇସ୍ରାଏଲ ଆଦି ରହିଛନ୍ତି ।


    **********

    
    
    (Release ID: 1583436) Visitor Counter : 1