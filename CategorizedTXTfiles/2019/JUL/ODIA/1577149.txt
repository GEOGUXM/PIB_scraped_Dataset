      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      କୃଷକଙ୍କ କଲ୍ୟାଣ ଦିଗରେ କେନ୍ଦ୍ର ସରକାରଙ୍କ ଆଉ ଏକ ପ୍ରମୁଖ ପଦକ୍ଷେପ
      • 2019-20 ଋତୁ ପାଇଁ ସମସ୍ତ ଖରିଫ ଫସଲର ସର୍ବନିମ୍ନ ସହାୟକ ମୂଲ୍ୟ (MSP) ବୃଦ୍ଧିକୁ କ୍ୟାବିନେଟ ଅନୁମୋଦନ
      • ଧାନ, ଯଅ ଓ ମାଣ୍ଡିଆର ଏମଏସପି କ୍ୱିଣ୍ଟାଲ ପ୍ରତି ଯଥାକ୍ରମେ 65, 120 ଏବଂ 253 ଟଙ୍କା ବଢ଼ିଲା
      • ହରଡ଼, ମୁଗ ଓ ବିରି ଡାଲିର କ୍ୱିଣ୍ଟାଲ ପ୍ରତି ଏମଏସପି ଯଥାକ୍ରମେ 125, 75 ଓ ୧୦୦ ଟଙ୍କାକୁ ବଢ଼ିଲା
      • ଚିନାବାଦାମ ଏମଏସପି 200 ଟଙ୍କା ଏବଂ ସୋୟାବିନର 311 ଟଙ୍କା ବୃଦ୍ଧି
      • ମଧ୍ୟମ କପା 105 ଟଙ୍କା ଏବଂ ଲମ୍ବା କପା ଏମଏସପି 100 ଟଙ୍କା ବଢ଼ିଲା
      Posted On: 03 JUL 2019 2:51PM by PIB Bhubaneshwar


    କୃଷକଙ୍କ ଆୟ ବୃଦ୍ଧି କ୍ଷେତ୍ରରେ କେନ୍ଦ୍ର ସରକାର ଆଉ ଏକ ଗୁରୁତ୍ୱପୂର୍ଣ୍ଣ ପଦକ୍ଷେପ ନେଇଛନ୍ତି । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଅର୍ଥନୈତିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି ବୈଠକରେ 2019-20 ଋତୁ ପାଇଁ ସମସ୍ତ ଖରିଫ ଫସଲର ସର୍ବନିମ୍ନ ସହାୟକ ମୂଲ୍ୟ ( MSP ) ବୃଦ୍ଧି ପ୍ରସ୍ତାବକୁ ମଞ୍ଜୁରି ମିଳିଛି ।


    ଏହା କୃଷକମାନଙ୍କୁ ସୁନିଶ୍ଚିତ ବର୍ଦ୍ଧିତ ପାରିଶ୍ରମିକ ପ୍ରଦାନ କରିବା ସହିତ କୃଷି କ୍ଷେତ୍ରରେ ନିବେଶ ଏବଂ ଉତ୍ପାଦନକୁ ବଢ଼ାଇବ ।


    ବିବରଣୀ :


    2018-19 ଋତୁ ପାଇଁ ସମସ୍ତ ଖରିଫ ଫସଲର ମୂଲ୍ୟ ନିମ୍ନମତେ ବୃଦ୍ଧି କରାଯାଇଛି :


      * 2019-20 ଖରିଫ ଋତୁ ପାଇଁ ସରକାର ସୋୟାବିନର ଏମଏସପି କ୍ୱିଣ୍ଟାଲ ପ୍ରତି 311 ଟଙ୍କା , ସୂର୍ଯ୍ୟମୁଖୀ କ୍ୱିଣ୍ଟାଲ ପ୍ରତି 262 ଟଙ୍କା ଏବଂ ରାଶିର ଏମଏସପି କ୍ୱିଣ୍ଟାଲ ପ୍ରତି 236 ଟଙ୍କାକୁ ବୃଦ୍ଧି କରିଛନ୍ତି ଯାହା ଏହି ଫସଲ ଉତ୍ପାଦନକାରୀ ଚାଷୀଙ୍କ ଆୟ ବୃଦ୍ଧି କରିବାରେ ସହାୟକ ହେବ ।

      * ସରକାର ହରଡ଼ ଡାଲିର ଏମଏସପି କ୍ୱିଣ୍ଟାଲ ପ୍ରତି 125 ଟଙ୍କା , ବିରି ଡାଲିର ଏମଏସପି କ୍ୱିଣ୍ଟାଲ ପ୍ରତି 100 ଟଙ୍କାକୁ ବୃଦ୍ଧି କରିଛନ୍ତି । ଏହା ଦେଶବାସୀଙ୍କ ଡାଲି ଅଭାବଜନିତ ସମସ୍ୟା ଦୂର କରିବାରେ ସହାୟକ ହେବା ସହିତ ପୋଷକ ଆବଶ୍ୟକତା ପୂରଣ କରିପାରିବ ।
      * ସରକାର ଯଅର ସର୍ବନିମ୍ନ ସହାୟକ ମୂଲ୍ୟକୁ ସରକାର କ୍ୱିଣ୍ଟାଲ ପ୍ରତି 120 ଟଙ୍କା ଏବଂ ମାଣ୍ଡିଆର ଏମଏସପି କ୍ୱିଣ୍ଟାଲ ପ୍ରତି 253 ଟଙ୍କାକୁ ବୃଦ୍ଧି କରିଛନ୍ତି । ପୁଷ୍ଟିସାରଜନିତ ଶସ୍ୟ ଉତ୍ପାଦନ ଏବଂ ଉପଯୋଗ ପ୍ରତି ପ୍ରୋତ୍ସାହନ ଆବଶ୍ୟକତାକୁ ଦୃଷ୍ଟିରେ ରଖି ଏହି ପଦକ୍ଷେପ ନିଆଯାଇଛି । ଏହାଛଡ଼ା , ଭାରତ ସରକାର 2018 ବର୍ଷକୁ ଜାତୀୟ ମିଲେଟ (ଚଣା , ବାଜରା) ବର୍ଷ ଭାବେ ପାଳନ କରିବା ଲାଗି ନିଷ୍ପତ୍ତି ନେଇଛନ୍ତି । ଏହାସହିତ 2023 ବର୍ଷକୁ ଅନ୍ତର୍ଜାତୀୟ ମିଲେଟ ବର୍ଷ ଭାବେ ପାଳନ କରିବା ଲାଗି ଖାଦ୍ୟ ଏବଂ କୃଷି ସଂଗଠନ (ଫାଓ) ପରିଷଦ ଭାରତ ଦେଇଥିବା ପ୍ରସ୍ତାବକୁ ଗ୍ରହଣ କରିଛି ।
      * ମଧ୍ୟମ କପା ଏବଂ ଲମ୍ବା କପା ପାଇଁ ଏମଏସପି କ୍ୱିଣ୍ଟାଲ ପ୍ରତି ଯଥାକ୍ରମେ 105 ଟଙ୍କା ଏବଂ 100 ଟଙ୍କାକୁ ବୃଦ୍ଧି କରାଯାଇଛି ।
      * କୃଷକମାନେ ସେମାନଙ୍କ ଉତ୍ପାଦର ସର୍ବାଧିକ ପ୍ରତିଶତ ଲାଭ ବାଜରା (85%) , ବିରି (64%) ଏବଂ ହରଡ଼ (60%) ଫସଲରୁ ପାଇପାରିବେ ।

    ସାଧାରଣ ଧାନର ସହାୟକ ମୂଲ୍ୟ ପୂର୍ବରୁ କ୍ୱିଣ୍ଟାଲ ପ୍ରତି 1750 ଟଙ୍କା ଥିବା ବେଳେ ଏବେ ଏଥିରେ 65 ଟଙ୍କାକୁ ବୃଦ୍ଧି କରାଯାଇ 1815 ଟଙ୍କା କରି ଦିଆଯାଇଛି । ଏହାର ଉତ୍ପାଦନ ବ୍ୟୟ ବର୍ତ୍ତମାନ 1208 ଟଙ୍କା ଥିବା ବେଳେ କୃଷକମାନେ 50 ପ୍ରତିଶତ ଲାଭ ଫେରସ୍ତ ପାଇପାରିବେ । ସେହିପରି ଗ୍ରେଡ ଏ ଶ୍ରେଣୀର ଧାନ ପାଇଁ ଏମଏସପି ପୂର୍ବରୁ କ୍ୱିଣ୍ଟାଲ ପ୍ରତି 1770 ଟଙ୍କା ଥିବା ବେଳେ ଏଥିରେ ମଧ୍ୟ 65 ଟଙ୍କା ବୃଦ୍ଧି କରାଯାଇ 1835 ଟଙ୍କା କରିଦିଆଯାଇଛି । ଏହି ମାନର ଧାନ ଉତ୍ପାଦନ ବ୍ୟୟ ଏବଂ ଚାଷୀଙ୍କ ଲାଭ ପ୍ରତିଶତ ସାଧାରଣ ମାନର ଧାନ ସହ ସମାନ ରହିଛି । ହାଇବ୍ରିଡ ଯଅର ସର୍ବନିମ୍ନ ସହାୟକ ମୂଲ୍ୟରେ 120 ଟଙ୍କା ବୃଦ୍ଧି କରାଯାଇ କ୍ୱିଣ୍ଟାଲ ପ୍ରତି 2550 ଟଙ୍କା ରଖାଯାଇଛି । ଏହା ପୂର୍ବରୁ 2430 ଟଙ୍କା ଥିଲା । ସେହିପରି ମାଲଦାଣ୍ଡି ଯଅ ଏମଏସପି ପୂର୍ବରୁ 2450 ଟଙ୍କା ଥିବା ବେଳେ ଏଥିରେ 120 ଟଙ୍କା ବୃଦ୍ଧି କରାଯାଇ 2570 ଟଙ୍କା କରିଦିଆଯାଇଛି । ବାଜରାର ସର୍ବନିମ୍ନ ସହାୟକ ମୂଲ୍ୟ ପୂର୍ବରୁ 1950 ଟଙ୍କା ଥିବା ବେଳେ ଏବେ ଏଥିରେ 50 ଟଙ୍କା ବୃଦ୍ଧି କରାଯାଇ କ୍ୱିଣ୍ଟାଲ ପ୍ରତି 2000 ଟଙ୍କା କରି ଦିଆଯାଇଛି । ମାଣ୍ଡିଆର ସର୍ବନିମ୍ନ ସହାୟକ ମୂଲ୍ୟ 2897 ଟଙ୍କା ଥିବା ବେଳେ ଏଥିରେ କ୍ୱିଣ୍ଟାଲ ପ୍ରତି 253 ଟଙ୍କା ବୃଦ୍ଧି କରାଯାଇ 3150 ଟଙ୍କା ରଖାଯାଇଛି ।


    ମକାର ସହାୟକ ମୂଲ୍ୟ କ୍ୱିଣ୍ଟାଲ ପ୍ରତି 60 ଟଙ୍କା ବୃଦ୍ଧି କରାଯାଇ 1760 ଟଙ୍କା ଧାର୍ଯ୍ୟ କରାଯାଇଥିବା ବେଳେ ହରଡ଼ ଡାଲିର ସର୍ବନିମ୍ନ ସହାୟକ ମୂଲ୍ୟରେ 125 ଟଙ୍କା ବୃଦ୍ଧି କରି ୫୮୦୦ ଟଙ୍କା ରଖାଯାଇଛି । ପୂର୍ବରୁ ଏହି ଦର 5675 ଟଙ୍କା ଥିଲା । ମୁଗ ଡାଲିର ସର୍ବନିମ୍ନ ସହାୟକ ମୂଲ୍ୟ ପୂର୍ବରୁ କ୍ୱିଣ୍ଟାଲ ପ୍ରତି 6975 ଟଙ୍କା ଥିଲା ଏବେ ଏଥିରେ 75 ଟଙ୍କା ବୃଦ୍ଧି କରାଯାଇ 7050 କରାଯାଇଛି । ବିରି ଡାଲିର ଏମଏସପି ପୂର୍ବରୁ କ୍ୱିଣ୍ଟାଲ ପ୍ରତି 5600 ଟଙ୍କା ଥିବା ବେଳେ ଏବେ ଏଥିରେ 100 ଟଙ୍କା ବୃଦ୍ଧି କରାଯାଇ 5700 ଟଙ୍କା କରି ଦିଆଯାଇଛି । ଚିନାବାଦାମର ଏମଏସପି ପୂର୍ବରୁ କ୍ୱିଣ୍ଟାଲ ପ୍ରତି 4890 ଟଙ୍କା ଥିବା ବେଳେ ଏଥିରେ 200 ଟଙ୍କା ବୃଦ୍ଧି କରାଯାଇ 5090 ଟଙ୍କା କରାଯାଇଛି । ସୂର୍ଯ୍ୟମୁଖୀ ମଞ୍ଜିର ସର୍ବନିମ୍ନ ସହାୟକ ମୂଲ୍ୟରେ 262 ଟଙ୍କା ବୃଦ୍ଧି କରାଯାଇ ଏହାକୁ କ୍ୱିଣ୍ଟାଲ ପ୍ରତି 5650 ଟଙ୍କା ଧାର୍ଯ୍ୟ କରାଯାଇଛି । ହଳଦିଆ ସୋୟାବିନର ଏମଏସପି କ୍ୱିଣ୍ଟାଲ ପ୍ରତି 311 ଟଙ୍କା ବୃଦ୍ଧି କରାଯାଇ 3399 ଟଙ୍କା କରାଯାଇଛି । ରାଶିର ଏମଏସପି କ୍ୱିଣ୍ଟାଲ ପ୍ରତି 236 ଟଙ୍କା ବୃଦ୍ଧି କରାଯାଇ 6485 ଟଙ୍କା ଧାର୍ଯ୍ୟ କରାଯାଇଛି । ନାଇଜର ମଞ୍ଜିର ଏମଏସପି କ୍ୱିଣ୍ଟାଲ ପ୍ରତି 63 ଟଙ୍କା ବୃଦ୍ଧି କରାଯାଇ 5940 ଟଙ୍କା ଧାର୍ଯ୍ୟ କରାଯାଇଛି । ମଧ୍ୟମ କପା ଏବଂ ଲମ୍ବା କପା ପାଇଁ ଏମଏସପି କ୍ୱିଣ୍ଟାଲ ପ୍ରତି ଯଥାକ୍ରମେ 105 ଟଙ୍କା ଏବଂ 100 ଟଙ୍କାକୁ ବୃଦ୍ଧି କରାଯାଇ 5525 ଟଙ୍କା ଏବଂ 5550 ଟଙ୍କାରେ ଧାର୍ଯ୍ୟ କରାଯାଇଛି ।


    ପୋଷକ ଶସ୍ୟ ସମେତ ସମସ୍ତ ଶସ୍ୟ କ୍ଷେତ୍ରରେ ଭାରତୀୟ ଖାଦ୍ୟ ନିଗମ (ଏଫସିଆଇ) ଏବଂ ଅନ୍ୟ ସରକାରୀ ମାନ୍ୟତାପ୍ରାପ୍ତ ଏଜେନ୍ସିଗୁଡ଼ିକ କୃଷକମାନଙ୍କୁ ସର୍ବନିମ୍ନ ସହାୟକ ମୂଲ୍ୟର ସୁବିଧା ପ୍ରଦାନ କରିବେ । ଡାଲି ଏବଂ ତୈଳବୀଜ ସଂଗ୍ରହ କ୍ଷେତ୍ରରେ ନାଫେଡ , ଏସଏଫଏସି ଏବଂ ଅନ୍ୟ ମାନ୍ୟତାପ୍ରାପ୍ତ ସରକାରୀ ସଂସ୍ଥା ଏମଏସପି ସୁବିଧା ପ୍ରଦାନ କରିବେ । କପା ପାଇଁ କେନ୍ଦ୍ରୀୟ ନୋଡାଲ ଏଜେନ୍ସି ଭାବେ ସିସିଆଇ ସର୍ବନିମ୍ନ ସହାୟକ ମୂଲ୍ୟ ସୁବିଧା ପ୍ରଦାନ କରିବ । କପା କ୍ରୟ ଲାଗି ସିସିଆଇକୁ ନାଫେଡ ସହାୟତା ଯୋଗାଇ ଦେବ । ଏହି ପ୍ରକ୍ରିୟାରେ ନୋଡାଲ ସଂସ୍ଥାଗୁଡ଼ିକ କୌଣସି ପ୍ରକାରର କ୍ଷତି ସହିଲେ ଏଥିପାଇଁ ସରକାର କ୍ଷତିଭରଣା କରିବେ ।


    କୃଷକମାନଙ୍କୁ ଆୟ ନିରାପତା ପ୍ରଦାନ କରିବା ଲାଗି ପର୍ଯ୍ୟାପ୍ତ ନୀତି ପ୍ରଣୟନ କରିବା ଉଦେ୍ଦଶ୍ୟରେ ସରକାରଙ୍କ ଲକ୍ଷ୍ୟ ଏବେ ଉତ୍ପାଦନ କୈନ୍ଦ୍ରିକ ନହୋଇ ଆୟ-କୈନ୍ଦ୍ରିକ ହୋଇଛି । 31 ମେ , 2019ରେ ଅନୁଷ୍ଠିତ ନୂଆ ସରକାରଙ୍କ ପ୍ରଥମ କ୍ୟାବିନେଟ ବୈଠକରେ ପ୍ରଧାନମନ୍ତ୍ରୀ କିସାନ ସମ୍ମାନ ନିଧି (ପିଏମ-କିସାନ) ଯୋଜନାକୁ ସମ୍ପ୍ରସାରଣ କରିବା ଲାଗି ନିଆଯାଇଥିବା ନିଷ୍ପତ୍ତି କୃଷକମାନଙ୍କ ଆୟ ବୃଦ୍ଧି ଦିଗରେ ଏକ ବଡ଼ ପଦକ୍ଷେପ ଥିଲା । 2019-20 ଆର୍ଥିକ ବର୍ଷର ଅନ୍ତରୀଣ ବଜେଟରେ ପିଏମ-କିସାନ ଯୋଜନା ଘୋଷଣା କରାଯାଇଥିଲା । ଏହି ଯୋଜନା ଅଧୀନରେ 2 ହେକ୍ଟରରୁ କମ ଜମି ଥିବା କ୍ଷୁଦ୍ର ଏବଂ ନାମମାତ୍ର ଚାଷୀ ପରିବାରଗୁଡ଼ିକୁ ବାର୍ଷିକ 6000 ଟଙ୍କା ଲେଖାଏଁ ଆର୍ଥିକ ସହାୟତା ଯୋଗାଇ ଦିଆଯିବ ।


    2018ରେ ଘୋଷଣା କରାଯାଇଥିବା ନୂତନ ପ୍ରମୁଖ ଯୋଜନା “ ପ୍ରଧାନମନ୍ତ୍ରୀ ଅନ୍ନଦାତା ଆୟ ସଂରକ୍ଷଣ ଅଭିଯାନ ” ( ପିଏମ-ଆଶା) କୃଷକମାନଙ୍କୁ ସେମାନଙ୍କ ଉତ୍ପାଦର ଉଚିତ ପାରିଶ୍ରମିକ ପ୍ରଦାନ କରିବ । ଏହି ପ୍ରମୁଖ ଯୋଜନା ଅଧୀନରେ ତିନୋଟି ଉପଯୋଜନା ଯଥା-ମୂଲ୍ୟ ସହାୟକ ଯୋଜନା (ପିଏସଏସ) , ମୂଲ୍ୟ ନିଅଣ୍ଟ ପଇଠ ଯୋଜନା (ପିଡିପିଏସ) ଏବଂ ଘରୋଇ ସଂଗ୍ରହ ଏବଂ ଭଣ୍ଡାରଣ ଯୋଜନା (ପିପିଏସ)କୁ ପାଇଲଟ ଆଧାରରେ ସାମିଲ କରାଯାଇଛି ।


    ************

    
    
    (Release ID: 1577149) Visitor Counter : 36
    
    
    
    
    

*