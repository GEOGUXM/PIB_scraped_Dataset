      ନିର୍ବାଚନ ଆୟୋଗ

      ଆସନ୍ତା 20ରେ ପାଟକୁରା ନିର୍ବାଚନ, 24ରେ ଭୋଟ ଗଣତି
      Posted On: 04 JUL 2019 4:21PM by PIB Bhubaneshwar


    ଜୁଲାଇ 20 ଶନିବାର ଦିନ ଓଡ଼ିଶା ବିଧାନସଭାର ପାଟକୁରା-96 ବିଧାନସଭା ନିର୍ବାଚନ ମଣ୍ଡଳୀରେ ନିର୍ବାଚନ ଅନୁଷ୍ଠିତ ହେବ ବୋଲି ଭାରତର ନିର୍ବାଚନ ଆୟୋଗଙ୍କ ପକ୍ଷରୁ ଘୋଷଣା କରାଯାଇଛି । ବିଭିନ୍ନ କାରଣରୁ ଏହି ନିର୍ବାଚନ ମଣ୍ଡଳୀରେ ଦୁଇ ଦୁଇ ଥର ନିର୍ବାଚନକୁ ଘୁଞ୍ଚାଇ ଦିଆଯାଇଥିଲା । ଆସନ୍ତା 20 ତାରିଖରେ ଭୋଟ ଗ୍ରହଣ ଅନୁଷ୍ଠିତ ହେବାକୁ ଥିବା ବେଳେ 24 ତାରିଖ ବୁଧବାର ଭୋଟ ଗଣତି କରାଯିବ । 26 ତାରିଖ ଶୁକ୍ରବାର ସୁଦ୍ଧା ନିର୍ବାଚନର ସମସ୍ତ ପ୍ରକ୍ରିୟା ଶେଷ କରାଯିବ ।


    ଏହି ନିର୍ବାଚନ ମଣ୍ଡଳୀ ପାଇଁ ସମସ୍ତ ପୋଲିଂ ବୁଥରେ ଇଭିଏମ ଏବଂ ଭିଭିପାଟ ଯୋଗେ ଭୋଟ ଗ୍ରହଣ କରାଯିବ । ଏଥିପାଇଁ ଆବଶ୍ୟକ ସଂଖ୍ୟକ ଇଭିଏମ ଏବଂ ଭିଭିପାଟ ମେସିନ ଉପଲବ୍ଧ କରାଯାଇଛି , ଯଦ୍ଦ୍ୱାରା ସୁରୁଖୁରୁରେ ଭୋଟ ଗ୍ରହଣ ପ୍ରକ୍ରିୟା ସମ୍ପନ୍ନ ହୋଇପାରିବ ।


    ଭୋଟ ଗ୍ରହଣ ସମୟରେ ମତଦାତାଙ୍କ ପରିଚୟକୁ ବାଧ୍ୟତାମୂଳକ କରାଯାଇଛି । ଭୋଟ ପରିଚୟପତ୍ର ଭୋଟରଙ୍କ ମୁଖ୍ୟ ପରିଚୟପତ୍ର ଭାବେ ବିବେଚିତ ହେବ । ତେବେ ଜଣେ ହେଲେ ମତଦାତା ଯେପରି ମତାଧିକାର ସାବ୍ୟସ୍ତ କରିବାରୁ ବଞ୍ଚିତ ନହୁଅନ୍ତି ସେଥିପାଇଁ ଭୋଟର ତାଲିକାରେ ନାମ ଥିବା ମତଦାତାଙ୍କୁ ଚିହ୍ନଟ କରିବା ଲାଗି ଅତିରିକ୍ତ ପରିଚୟପତ୍ର ପାଇଁ ମାର୍ଗଦର୍ଶିକା ଜାରି କରାଯିବ ।


    ନିର୍ବାଚନ ତାରିଖ ଘୋଷଣା ହେବା ଠାରୁ ଉକ୍ତ ବିଧାନସଭା ନିର୍ବାଚନ ମଣ୍ଡଳୀରେ ନିର୍ଦ୍ଦିଷ୍ଟ ଭାବେ ଏବଂ ଏହି ନିର୍ବାଚନ ମଣ୍ଡଳୀ ଥିବା ଜିଲ୍ଲାରେ ଆଦର୍ଶ ଆଚରଣ ବିଧି ଲାଗୁ ହୋଇଛି ।


    ପୂର୍ବରୁ ସାଧାରଣ ନିର୍ବାଚନ ସହିତ ଓଡ଼ିଶା ବିଧାନସଭାର 147ଟି ଆସନ ପାଇଁ 4ଟି ପର୍ଯ୍ୟାୟରେ ଭୋଟଗ୍ରହଣ କରାଯିବାକୁ ନିର୍ବାଚନ ଆୟୋଗ ନିର୍ଦ୍ଦେଶନାମା ଜାରି କରିଥିଲେ । ପାଟକୁରା-96 ବିଧାନସଭା ନିର୍ବାଚନ ମଣ୍ଡଳୀ ପାଇଁ ଶେଷ ପର୍ଯ୍ୟାୟ ଅର୍ଥାତ୍ 29.4.2019ରେ ଭୋଟ ଗ୍ରହଣ କରାଯିବା ଲାଗି ଧାର୍ଯ୍ୟ କରାଯାଇଥିଲା । ଏଥିପାଇଁ 12.4.2019 ସୁଦ୍ଧା ନାମାଙ୍କନପତ୍ର ଦାଖଲ ଏବଂ ଯାଞ୍ଚ କାର୍ଯ୍ୟ ଶେଷ ହୋଇସାରିଥିଲା । ତେବେ ଏହି ନିର୍ବାଚନ ମଣ୍ଡଳୀରେ ପ୍ରତିଦ୍ୱନ୍ଦ୍ୱିତା କରୁଥିବା ବିଜୁ ଜନତା ଦଳର ପ୍ରାର୍ଥୀ ବେଦପ୍ରକାଶ ଅଗ୍ରୱାଲଙ୍କର 20.4.2019ରେ ଦେହାନ୍ତ ଘଟିବା ଯୋଗୁ ଏହି ନିର୍ବାଚନ ମଣ୍ଡଳୀରେ ମତଦାନକୁ ସ୍ଥଗିତ ରଖାଯାଇଥିଲା ।


    ପରେ 19.05.2019 ପାଟକୁରାରେ ନିର୍ବାଚନ ଅନୁଷ୍ଠିତ ହେବା ଲାଗି ତାରିଖ ଧାର୍ଯ୍ୟ କରାଯାଇଥିଲେ ହେଁ ସାମୁଦ୍ରିକ ବାତ୍ୟା ‘ ଫନି ’ ଯୋଗୁ ହୋଇଥିବା କ୍ଷୟକ୍ଷତିକୁ ଦୃଷ୍ଟିରେ ରଖି ଓଡ଼ିଶାର ମୁଖ୍ୟ ନିର୍ବାଚନ ଅଧିକାରୀ ନିର୍ବାଚନ ତାରିଖ ଘୁଞ୍ଚାଇବା ଲାଗି ସୁପାରିସ କରିଥିଲେ । ବର୍ତ୍ତମାନ ଇଲେକ୍ଟୋରାଲ ରୋଲ , ପର୍ବପର୍ବାଣୀ ଆଦି କାରଣକୁ ଦୃଷ୍ଟିରେ ରଖି ଚଳିତ ମାସ 20 ତାରିଖରେ ପାଟକୁରା ବିଧାନସଭା ଆସନ ପାଇଁ ଭୋଟ ଗ୍ରହଣ କରାଯିବା ଲାଗି ନିଷ୍ପତ୍ତି ନିଆଯାଇଛି ।


    ****************

    
    
    (Release ID: 1577191) Visitor Counter : 29