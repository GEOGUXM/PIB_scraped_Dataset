      ପ୍ରତିରକ୍ଷା ମନ୍ତ୍ରଣାଳୟ

      ସମର ଶିକ୍ଷାର୍ଥୀ ବାହିନୀ (ଏନସିସି) କ୍ୟାଡେଟଙ୍କ ପାଇଁ ପୁରସ୍କାର ସଂଖ୍ୟା ଓ ଅର୍ଥ ରାଶି ବଢ଼ିଲା
      • 143 ବଦଳରେ ପୁରସ୍କୃତ ହେବେ 243 କ୍ୟାଡେଟ
      • ରକ୍ଷାମନ୍ତ୍ରୀ ପଦକ ଓ ପ୍ରଶସ୍ତି ପୁରସ୍କାର ସଂଖ୍ୟା ବୃଦ୍ଧି
      • 9ଟି ନୂଆ ଶ୍ରେଷ୍ଠ କ୍ୟାଡେଟ ପୁରସ୍କାରକୁ ମଞ୍ଜୁରି
      Posted On: 23 JUL 2019 2:29PM by PIB Bhubaneshwar


    ପ୍ରତିରକ୍ଷା ମନ୍ତ୍ରୀ ଶ୍ରୀ ରାଜନାଥ ସିଂ ଜାତୀୟ ସମର ଶିକ୍ଷାର୍ଥୀ ବାହିନୀ (ଏନସିସି) କ୍ୟାଡେଟମାନଙ୍କୁ ପ୍ରଦାନ କରାଯାଉଥିବା ପୁରସ୍କାର ସଂଖ୍ୟା ଏବଂ ଆର୍ଥିକ ପ୍ରୋତ୍ସାହନ ରାଶିରେ ବୃଦ୍ଧି ପ୍ରସ୍ତାବକୁ ଅନୁମୋଦନ କରିଛନ୍ତି । ବିଭିନ୍ନ ବର୍ଗରେ ଏଣିକି 243 ଏନସିସି କ୍ୟାଡେଟଙ୍କୁ ପୁରସ୍କାର ପ୍ରଦାନ କରାଯିବ । ପୂର୍ବରୁ 143 ଜଣଙ୍କୁ ପୁରସ୍କାର ଦିଆଯାଉଥିଲା । ସେହିପରି ପୁରସ୍କାର ରାଶି ପରିମାଣ ମଧ୍ୟ ବୃଦ୍ଧି କରାଯାଇଛି ।


    ଏନସିସି କ୍ୟାଡେଟମାନେ ଏଣିକି ଦୁଇଟି ରକ୍ଷା ମନ୍ତ୍ରୀ ପଦକ ପାଇବା ଲାଗି ଯୋଗ୍ୟ ବିବେଚିତ ହୋଇଛନ୍ତି । ଏଥିପାଇଁ ପ୍ରତ୍ୟେକ କ୍ୟାଡେଟଙ୍କୁ 30 ହଜାର ଟଙ୍କା ଲେଖାଏଁ ମିଳିବ । ପୂର୍ବରୁ କେବଳ ଜଣେ କ୍ୟାଡେଟଙ୍କୁ 20 ହଜାର ଟଙ୍କାର ପୁରସ୍କାର ରାଶି ଦିଆଯାଉଥିଲା । ସେହିପରି ପୂର୍ବର ତିନୋଟି ସ୍ଥାନରେ 4ଟି ରକ୍ଷା ମନ୍ତ୍ରୀ ପ୍ରଶସ୍ତି ପ୍ରଦାନ କରାଯିବା ଲାଗି ସ୍ଥିର କରାଯାଇଛି । ପ୍ରତ୍ୟେକ ପ୍ରଶସ୍ତି ପାଇଁ ପୁରସ୍କାର ରାଶି ପରିମାଣକୁ 15 ହଜାର ଟଙ୍କାରୁ 20 ହଜାର ଟଙ୍କାକୁ ବୃଦ୍ଧି କରାଯାଇଛି । ସେହିପରି ଡିଜିଙ୍କ ପ୍ରଶସ୍ତି ପୁରସ୍କାର ସଂଖ୍ୟାକୁ 102ରୁ 200କୁ ବୃଦ୍ଧି କରିବା ପ୍ରସ୍ତାବକୁ ମଧ୍ୟ ଶ୍ରୀ ରାଜନାଥ ସିଂ ବୃଦ୍ଧି କରିଛନ୍ତି ।


    ସେହିପରି ବିଭିନ୍ନ ବର୍ଗରେ 9ଟି ନୂଆ ଶ୍ରେଷ୍ଠ କ୍ୟାଡେଟ ପୁରସ୍କାର ପ୍ରଦାନ କରାଯିବାକୁ ମଧ୍ୟ ପ୍ରତିରକ୍ଷା ମନ୍ତ୍ରୀ ମଞ୍ଜୁରି ଦେଇଛନ୍ତି । ଫଳରେ ଏପରି ପୁରସ୍କାର ସଂଖ୍ୟା 27କୁ ବୃଦ୍ଧି ପାଇଛି । ପ୍ରତ୍ୟେକ ପୁରସ୍କାର ପାଇଁ ଅର୍ଥରାଶି ମଧ୍ୟ ବୃଦ୍ଧି କରାଯାଇଛି ।


    ନୂଆଦିଲ୍ଲୀଠାରେ ସାଧାରଣତନ୍ତ୍ର ଦିବସ କ୍ୟାମ୍ପ ଅବସରରେ ଏହି ପୁରସ୍କାରଗୁଡ଼ିକୁ ଅନୁମୋଦନ ମିଳିଛି ।


    ଦେଶରେ ପରିବର୍ତ୍ତିତ ଅର୍ଥନୈତିକ ସ୍ଥିତି ଏବଂ ଏନସିସି କ୍ୟାଡେଟମାନଙ୍କ ସଂଖ୍ୟା 2014ରେ 11 , 31 , 083 ତୁଳନାରେ 2018ରେ 13 , 29 , 202କୁ ବୃଦ୍ଧି ପାଇବାକୁ ଆଖି ଆଗରେ ରଖି ପୁରସ୍କାର ସଂଖ୍ୟା ଏବଂ ଅର୍ଥରାଶିରେ ବୃଦ୍ଧି ପ୍ରସ୍ତାବକୁ ମଞ୍ଜୁରି ମିଳିଛି ।


    **********

    
    
    (Release ID: 1583421) Visitor Counter : 2