      ಗ್ರಾಹಕ ವ್ಯವಹಾರ, ಆಹಾರ ಮತ್ತು ಸಾರ್ವಜನಿಕ ವಿತರಣಾ ಸಚಿವಾಲಯ

      ರೈತರು ತಮ್ಮ ಅರ್ಹ ಪಾಲು ಪಡೆಯುವುದನ್ನು ಖಾತ್ರಿ ಪಡಿಸುವುದು ಎಫ್.ಸಿ.ಐ. ಮುಖ್ಯ ಉದ್ದೇಶ ಮತ್ತು ಈ ಉದ್ದೇಶದ ಸಾಕಾರಕ್ಕೆ ಎಲ್ಲ ಅಗತ್ಯ ಪ್ರಯತ್ನ ಮಾಡಲಾಗುವುದು : ಶ್ರೀ ರಾಮ್ ವಿಲಾಸ್ ಪಾಸ್ವಾನ್
      Posted On: 28 JAN 2019 7:56PM by PIB Bengaluru


    ರೈತರು ತಮ್ಮ ಅರ್ಹ ಪಾಲು ಪಡೆಯುವುದನ್ನು ಖಾತ್ರಿ ಪಡಿಸುವುದು ಎಫ್.ಸಿ.ಐ. ಮುಖ್ಯ ಉದ್ದೇಶ ಮತ್ತು ಈ ಉದ್ದೇಶದ ಸಾಕಾರಕ್ಕೆ ಎಲ್ಲ ಅಗತ್ಯ ಪ್ರಯತ್ನ ಮಾಡಲಾಗುವುದು : ಶ್ರೀ ರಾಮ್ ವಿಲಾಸ್ ಪಾಸ್ವಾನ್


    ನವದೆಹಲಿ, ಜನವರಿ 28, 2019


    ಕೇಂದ್ರ ಗ್ರಾಹಕ ವ್ಯವಹಾರಗಳು, ಆಹಾರ ಮತ್ತು ಸಾರ್ವಜನಿಕ ವಿತರಣೆ ಸಚಿವ ಶ್ರೀ ರಾಮ್ ವಿಲಾಸ್ ಪಾಸ್ವಾನ್ ಇಂದು ಕರ್ನಾಟಕದ ಬೆಂಗಳೂರಿನಲ್ಲಿ ಗ್ರಾಹಕ ವ್ಯವಹಾರಗಳು, ಆಹಾರ ಮತ್ತು ಸಾರ್ವಜನಿಕ ವಿತರಣೆ ಸಚಿವಾಲಯದ ಅಂತರ – ಅಧಿವೇಶನ ಸಮಾಲೋಚನಾ ಸಮಿತಿ ಸಭೆಯ ಅಧ್ಯಕ್ಷತೆ ವಹಿಸಿದ್ದರು. ಬೆಂಗಳೂರಿನ ಭಾರತೀಯ ಮಾನಕ ಸಂಸ್ಥೆ (ಬಿ.ಐ.ಎಸ್.) ಮತ್ತು ಭಾರತೀಯ ಆಹಾರ ನಿಗಮ (ಎಫ್.ಸಿ.ಐ.) ಕಾರ್ಯನಿರ್ವಹಣೆಯ ಪರಾಮರ್ಶೆಗಾಗಿ ಈ ಅಂತರ ಅಧಿವೇಶನ ಸಮಾಲೋಚನಾ ಸಮಿತಿ ಸಭೆ ನಡೆಸಲಾಯಿತು. ಸಮಿತಿ ಸದಸ್ಯರು ಮತ್ತು ಅಧಿಕಾರಿಗಳನ್ನುದ್ದೇಶಿಸಿ ಮಾತನಾಡಿದ ಶ್ರೀ ರಾಮ್ ವಿಲಾಸ್ ಪಾಸ್ವಾನ್, ಎಫ್.ಸಿ.ಐ.ನ ಮುಖ್ಯ ಉದ್ದೇಶ ದೇಶದಲ್ಲಿರುವ ರೈತರು ತಮ್ಮ ಅರ್ಹ ಪಾಲನ್ನು ಪಡೆಯಬೇಕು ಎಂಬುದಾಗಿದ್ದು, ಈ ಉದ್ದೇಶದ ಸಾಕಾರಕ್ಕಾಗಿ ಎಲ್ಲ ಅಗತ್ಯ ಪ್ರಯತ್ನಗಳನ್ನು ಮಾಡಲಾಗುವುದು ಎಂದರು. ಸರಕು ಸಂಗ್ರಹಣೆ, ದಾಸ್ತಾನು, ನಿರ್ವಹಣೆ ಮತ್ತು ನೇಮಕಾತಿಗೆ ಸಂಬಂಧಿಸಿದಂತೆ ನಾಲ್ಕು ಮುಖ್ಯ ಅಂಶಗಳನ್ನು ಪಾಸ್ವಾನ್ ತಿಳಿಸಿದರು. ಇದು ಸಾರ್ವಜನಿಕ ಕಾಳಜಿಯ ವಿಷಯವಾಗಿದ್ದು, ಕೊನೆಯ ಗ್ರಾಹಕನಿಗೂ ಗುಣಮಟ್ಟದ ಉತ್ಪನ್ನ ತಲುಪುವುದನ್ನು ಖಾತ್ರಿಪಡಿಸಿಕೊಳ್ಳಲು ಎಲ್ಲ ದಾಸ್ತಾನಿನ ನಿರಂತರ ಪರಿಶೀಲನೆ ನಡೆಯಬೇಕು ಎಂದು ಕೇಂದ್ರ ಸಚಿವರು ತಿಳಿಸಿದರು.


    ಸಮಿತಿಯು, ಪ್ರತಿ ವರ್ಷ ಸಂಗ್ರಹಣೆ ಸ್ಥಿರವಾಗಿ ಹೆಚ್ಚಳವಾಗುತ್ತಿದೆ ಎಂಬ ಅಂಶವನ್ನು ಒತ್ತಿಹೇಳಿ, ಹೊಸ ದಾಖಲೆ ಮಾಡಿದೆ ಎಂದು ತಿಳಿಸಿತು. ಕೇಂದ್ರ ಸಚಿವರ ಶ್ರೀ ರಾಮ್ ವಿಲಾಸ್ ಪಾಸ್ವಾನ್, ಸಂಗ್ರಹಿಸಲಾದ ಆಹಾರ ಧಾನ್ಯಗಳನ್ನು ಸೂಕ್ತವಾಗಿ ದಾಸ್ತಾನು ಮಾಡಲು ಕಣಜ ಮತ್ತು ಗೋದಾಮುಗಳನ್ನು ನಿರ್ಮಿಸುವ ಕಾರ್ಯದ ವಿವಿಧ ರಾಜ್ಯ ಸರ್ಕಾರಗಳು ಮಾಡಿರುವ ಪ್ರಗತಿಯ ಕುರಿತಂತೆ ವಿಚಾರಿಸಿದರು. ರಾಜ್ಯ ಸರ್ಕಾರಗಳು ರೈಲ್ವೆ ಮಾರ್ಗಕ್ಕೆ ಹತ್ತಿರವಾಗಿರುವ ಪೂರ್ವಾಪೇಕ್ಷೆಯ ಭೂ ಸ್ವಾಧೀನದ ವಿಚಾರದಲ್ಲಿ ಅನೇಕ ಸಲ ತೊಂದರೆ ಅನುಭವಿಸುತ್ತಿವೆ ಎಂದು ಸಮಿತಿ ಮಾಹಿತಿ ನೀಡಿತು. ರಾಜ್ಯಗಳಲ್ಲಿ ದಾಸ್ತಾನಿನ ಸಾಮರ್ಥ್ಯ ಹೆಚ್ಚಿಸುವ ನಿಟ್ಟಿನಲ್ಲಿ ರಾಜ್ಯ ಸರ್ಕಾರಗಳ ಕೊಡುಗೆಯನ್ನು ಶ್ರೀ ಪಾಸ್ವಾನ್ ಶ್ಲಾಘಿಸಿ, ಹಲವು ರಾಜ್ಯಗಳ ಆಹಾರ ಸಚಿವರು ತಮ್ಮ ರಾಜ್ಯದ ದಾಸ್ತಾನು ಸಾಮರ್ಥ್ಯ ಹೆಚ್ಚಳಕ್ಕೆ ನೆರವು ನೀಡುವಂತೆ ಕೋರಿದ್ದಾರೆ ಎಂದರು. ವಿವಿಧ ರಾಜ್ಯಗಳಲ್ಲಿ ಭೂಮಿಯ ದರ ಮತ್ತು ನೆಲದ ಬಾಡಿಗೆಯ ದರದಲ್ಲಿ ಭಾರೀ ಅಂತರ ಇರುವ ಹಿನ್ನೆಲೆಯಲ್ಲಿ ಬಾಡಿಗೆ ದರದಲ್ಲಿ ವ್ಯತ್ಯಾಸ ಇರುವ ವಿಚಾರಕ್ಕೆ ಸಂಬಂಧಿಸಿದಂತೆ ಪ್ರಮುಖ ಸಲಹೆಗಳು ಪ್ರಮುಖವಾಗಿ ಚರ್ಚೆಗೆ ಬಂದವು.


    ಶ್ರೀ ಪಾಸ್ವಾನ್, ಎಫ್.ಸಿ.ಐ. ನೇಮಕಾತಿಯ ಪರಾಮರ್ಶೆಯನ್ನೂ ಮಾಡಿದರು. 2015ರಿಂದ ಈ ದಿನಾಂಕದವರೆಗೆ ಒಟ್ಟು 6,209 ನೇಮಕಾತಿಯನ್ನು ಮಾಡಿಕೊಳ್ಳಲಾಗಿದೆ ಮತ್ತು 4000 ಹೊಸ ಹುದ್ದೆಗಳಿಗೆ ಶೀಘ್ರವೇ ಅಧಿಸೂಚನೆ ಹೊರಡಿಸಲಾಗುವುದು ಎಂಬ ಮಾಹಿತಿಯನ್ನು ಸಮಿತಿಗೆ ನೀಡಲಾಯಿತು. ಆರ್ಥಿಕವಾಗಿ ಹಿಂದುಳಿದವರಿಗೆ ಮೀಸಲು ನೀಡುವ ಅವಕಾಶ ಮಾಡುವಂತೆ ಶ್ರೀ ಪಾಸ್ವಾನ್ ಸೂಚಿಸಿದರು. ಜಿಲ್ಲೆಯ ಕಚೇರಿಯಿಂದ ವಿಭಾಗೀಯ ಕಚೇರಿವರೆಗೆ ಕೆಲವು ಗೊಂದಲ ಇರುವ ಹಿನ್ನೆಲೆಯಲ್ಲಿ ನಾಮಮಾತ್ರದ ಬದಲಾವಣೆ ಬಗ್ಗೆ ನಿರ್ಧಾರ ಕೈಗೊಳ್ಳಲಾಯಿತು. ಎಫ್.ಸಿ.ಐ.ನ 162 ಜಿಲ್ಲಾ ಕಚೇರಿಗಳು ತತ್ ಕ್ಷಣದಿಂದ ಜಾರಿಗೆ ಬರುವಂತೆ ವಿಭಾಗೀಯ ಕಚೇರಿಗಳಾಗಿ ಪುನರ್ ನಾಮಕರಣಗೊಳ್ಳಲಿವೆ.


    ಬಿ.ಐ.ಎಸ್. ಕಾರ್ಯನಿರ್ಹವಣೆಯ ಪರಾಮರ್ಶೆ ನಡೆಸಿದ ಸಮಿತಿ, ಗ್ರಾಹಕರಿಗೆ ಉತ್ತಮ ಗುಣಮಟ್ಟದ, ಕಲಬೆರಕೆ ರಹಿತ ವಸ್ತು ದೊರಕಬೇಕು, ಜೊತೆಗೆ ಕಲಬೆರಕೆ ಪದಾರ್ಥಗಳು ಗ್ರಾಹಕರ ಆರೋಗ್ಯದ ಮೇಲೆ ಪ್ರತೀಕೂಲ ಪರಿಣಾಮ ಬೀರುವ ಕಾರಣ, ಕಲಬೆರಕೆ ಮಾಡುವವರನ್ನು ದಂಡಿಸುವ ನಿಯಮಾವಳಿಗಳನ್ನೂ ರೂಪಿಸಬೇಕು ಎಂದರು. ಬಿ.ಐ.ಎಸ್.ನ ಅಧಕಾರಿಗಳು, ಬಿ.ಐ.ಎಸ್. ತನ್ನ ವಿವಿಧ ಚಟುವಟಿಕೆಗಳನ್ನು ಡಿಜಿಟಲೀಕರಣ ಮಾಡಿರುವ ಬಗ್ಗೆ, ಅರ್ಜಿಗಳ ಆನ್ ಲೈನ್ ಅನುಮೋದನೆ ಬಗ್ಗೆ ಮತ್ತು ಹೆಚ್ಚುವರಿ ನಿಧಿಯನ್ನು ಹೆಚ್ಚು ಕ್ಷೇತ್ರ ಕಚೇರಿ, ಹೊಸ ಪ್ರಯೋಗಾಲಯ ನಿರ್ಮಾಣಕ್ಕೆ ಬಳಸಿಕೊಳ್ಳುವ ಇತ್ಯಾದಿ ಹೊಸ ಉಪಕ್ರಮಗಳ ಬಗ್ಗೆ ಸಮಿತಿಗೆ,ಮಾಹಿತಿ ನೀಡಿತು.


    ಕೇಂದ್ರ ಸಚಿವ ಶ್ರೀ ರಾಮ್ ವಿಲಾಸ್ ಪಾಸ್ವಾನ್ ಅಧ್ಯಕ್ಷತೆಯ ಸಮಾಲೋಚನಾ ಸಮಿತಿಯ ಸದಸ್ಯರು, ಸಭೆಯ ಬಳಿಕ ಸುದ್ದಿಗೋಷ್ಠಿ ನಡೆಸಿದರು. ಶ್ರೀ ರಾಮ್ ವಿಲಾಸ್ ಪಾಸ್ವಾನ್, ಸಭೆಯ ಬಗ್ಗೆ ಮಾಧ್ಯಮದವರಿಗೆ ವಿವರಿಸಿ, ತಮ್ಮ ಸಚಿವಾಲಯ ಕೈಗೊಂಡಿರುವ ವಿವಿಧ ಉಪಕ್ರಮ ಹಾಗೂ ಸಾಧನೆಯ ಬಗ್ಗೆ ತಿಳಿಸಿದರು. ರಾಜ್ಯಕ್ಕೆ ಬರಬೇಕಾದ ಬಾಕಿ ಚುಕ್ತಾಕ್ಕೆ ಸಂಬಂಧಿಸಿದಂತೆ ಕರ್ನಾಟಕದ ಆಹಾರ ಸಚಿವರು ತಮ್ಮನ್ನು ಭೇಟಿ ಮಾಡಿದ್ದರು ಮತ್ತು ಶೀಘ್ರವೇ ಕ್ರಮ ಕೈಗೊಳ್ಳುವುದಾಗಿ ತಿಳಿಸಿರುವುದಾಗಿ ಹೇಳಿದರು. ರಾಜ್ಯ ಸರ್ಕಾರ ಅಗತ್ಯ ವಿವರಗಳನ್ನು ಸಲ್ಲಿಸುವಲ್ಲಿ ಆಗಿರುವ ವಿಳಂಬದಿದಾಗಿ ಬಾಕಿ ಉಳಿದಿದೆ, ಬಾಕಿಯ ಭಾಗ ಪಾವತಿಸಿದ ಬಳಿಕ ಉಳಿದದ್ದು ತ್ವರಿತಗೊಳ್ಳಲಿದೆ ಎಂದರು. ಶ್ರೀ ರಾಮ್ ವಿಲಾಸ್ ಪಾಸ್ವಾನ್ ಅವರಿಂದು, ಕರ್ನಾಟಕದ ಹುಬ್ಬಳ್ಳಿ ಜಿಲ್ಲೆಯಲ್ಲಿ ನೂತನ ಬಿ.ಐ.ಎಸ್. ಶಾಖಾ ಕಚೇರಿಯನ್ನು ಉದ್ಘಾಟಿಸಿದರು.

    
    
    (Release ID: 1561739) Visitor Counter : 25