      शिक्षा मंत्रालय

      उपराष्‍ट्रपति श्री एम. वेंकैया नायडू ने छात्र विश्‍वकर्मा पुरस्‍कार और सांसद आदर्श ग्राम योजना (एसएजीवाई) पुरस्‍कार प्रदान किए
      
      ग्रामों का विकास राष्‍ट्र के विकास के लिए एक आवश्‍यक पूर्व शर्त है : श्री एम. वेंकैया नायडू
      
      Posted On: 21 JAN 2019 5:47PM by PIB Delhi


    उपराष्‍ट्रपति श्री एम. वेंकैया नायडू ने आज नई दिल्‍ली में अखिल भारतीय तकनीकी शिक्षा परिषद (एआईसीटीई) द्वारा आयोजित कार्यक्रम में छात्रों और उनके गुरुओं को दूसरे छात्र विश्‍वकर्मा पुरस्‍कार तथा संस्‍थानों को सांसद आदर्श ग्राम योजना (एमएजीवाई) पुरस्‍कार प्रदान किए। इस अवसर पर उपराष्‍ट्रपति ने उपस्थित जनों को संबोधित करते हुए कहा कि ग्रामीण क्षेत्रों के विकास में उनकी विशिष्‍ट पहचान को नष्‍ट नहीं किया जाना चाहिए बल्कि उनकी भावनाओं को मजबूत बनाया जाना चाहिए। गांवों में शहरों के समान ही सुविधाएं होनी चाहिए लेकिन भारतीय गांव की आत्‍मा और मूल्‍यों को संरक्षित किया जाना चाहिए। उन्‍होंने कहा कि गांवों का विकास राष्‍ट्र के विकास की एक आवश्‍यक पहली शर्त है।


    श्री नायडू ने कहा कि ये पुरस्‍कार युवा छात्रों को ऐसे उत्‍कृष्‍ट विचारों के साथ आगे आने की चुनौती प्रदान करेंगे जिनसे जमीनी स्‍तर पर तकनीकी हस्‍तक्षेप के माध्‍यम से गांवों के जीवन पर प्रभाव पड़ने की काफी संभावना होगी। महात्‍मा गांधी के इस वक्‍तव्‍य की कि ‘ भारत का भविष्‍य उसके गांव में बसता है ’ से सहमति व्‍यक्‍त करते हुए श्री नायडू ने कहा कि देश के विकास के लिए गांवों का विकास एक पूर्व शर्त है।


    उपराष्‍ट्रपति ने कहा कि शैक्षिक संस्‍थानों को अपने पाठ्यक्रम नए सिरे से तैयार करने चाहिए ताकि छात्र ग्रामीण क्षेत्रों में समय बिताएं और वहां लोगों से बातचीत करके उनकी समस्‍याओं को समझें। उन्‍होंने कहा कि सभी के लिए एक जैसे कार्य से भारत जैसे विशाल और विविध देश में विकास सुनिश्चित नहीं हो सकता। हर गांव की अपनी शख्सियत है। उसके अपने उद्योग और अपनी ही विकास संबंधी जरूरतें हैं। हमारी योजनाओं में लोगों की आकांक्षाएं शामिल होनी चाहिए और उनकी ताकत का लाभ उठाते हुए उनकी कमजोरियां को दूर किया जाना चाहिए।


    श्री नायडू ने कहा कि थ्री डी –जनसांख्यिकी , मांग और लोकतंत्र आज के भारत को दुनिया के अन्‍य देशों के मुकाबले श्रेष्‍ठ बना रहे हैं। उन्‍होंने कहा कि उन्‍हें भारत के युवाओं की दूरदर्शिता और उनकी क्षमताओं पर पूरा विश्‍वास है। युवा देश की कुल जनसंख्‍या का 65 प्रतिशत हैं। उन्‍होंने भारतीय इंजीनियरिंग परिषद और अखिल भारतीय तकनीकी समाज (आईएसटीई) के सहयोग से ग्रामीण विकास को उत्‍प्रेरित करने के लिए अखिल भारतीय तकनीकी शिक्षा परिषद के प्रयासों की सराहना की। उच्‍च शिक्षा सचिव श्री आर. सुब्रह्मण्‍यम और एआईसीटीई के चेयरमैन प्रो. अनिल सहस्रबुद्धे ने भी इस अवसर पर संबोधित किया।


    छात्र विश्‍वकर्मा पुरस्‍कार


    ये पुरस्‍कार भगवान विश्‍वकर्मा की इंजीनियरिंग और सृजन भावना से प्रेरित हैं। भगवान विश्‍वकर्मा को भारत में निर्माण प्रक्रियाओं का देवता माना जाता है। इन पुरस्‍कारों का उद्देश्‍य युवाओं , नेताओं और संस्‍थानों/संगठनों को व्‍यक्तियों के साथ-साथ संस्‍थानों द्वारा अर्जित नवाचारों और उपलब्धियों को मान्‍यता देने और सराहना के लिए प्रेरित करना है। इस बार के पुरस्‍कार ‘ प्रौद्योगिकी के माध्‍यम से गांवों का सशक्तिकरण ’ विषय पर दिए गए हैं। ये पुरस्‍कार जल और सिंचाई , स्‍वच्‍छता और ठोस व तरल अपशिष्‍ट प्रबंधन , ग्रामीण बुनियादी ढांचा , पर्यटन , कृषि और खाद्य , शिक्षा और कौशल पहल और स्‍टार्टअप , ग्रामीण शिल्‍प और आजीविका तथा कोई अन्‍य ग्रामीण उपयुक्‍त प्रौद्योगिकी श्रेणियों के तहत प्रदान किए गए हैं। इन श्रेणियों के तहत विभिन्‍न संस्‍थानों की टीमों से 1067 आवेदन प्राप्‍त हुए। इन टीमों/संस्‍थानों को नीचे दी गई श्रेणियों में पहला स्‍थान प्रदान किया गया है।


    श्रेणी : कोई अन्‍य ग्रामीण उपयुक्‍त प्रौद्योगिकी – आर्मी इंस्‍टीट्यूट ऑफ टेक्‍नोलॉजी , महाराष्‍ट्र


    श्रेणी : शिक्षा कौशल पहल और स्‍टार्टअप्‍स – गोकाराजू रंगाराजू इंस्‍टीट्यूट ऑफ इंजीनियरिंग एंड टेक्‍नोलॉजी , तेलंगाना


    श्रेणी : ग्रामीण शिल्‍प एवं आजीविका ग्रामीण बुनियादी ढांचा व पर्यटन – श्री वेंकटेश्‍वर कॉलेज ऑफ इंजीनियरिंग , आंध्र प्रदेश


    श्रेणी : कृषि और खाद्य – श्री कृष्‍ण कॉलेज ऑफ टेक्‍नोलॉजी , तमिलनाडु


    श्रेणी : जल और सिंचाई – आदित्‍य इंजीनियरिंग कॉलेज , आंध्र प्रदेश


    श्रेणी : स्‍वच्‍छता और ठोस , तरल अपशिष्‍ट प्रबंधन – कलासलिंगम एकेडमी ऑफ रिसर्च एंड एजुकेशन , तमिलनाडु


    सांसद आदर्श ग्राम योजना (एसएजीवाई) पुरस्‍कार –


    सांसद आदर्श ग्राम योजना पुरस्‍कार अक्‍टूबर , 2014 में शुरू की गई थी। इसका उद्देश्‍य महात्‍मा गांधी के एक आदर्श भारतीय गांव के समग्र विजन को मूर्त रूप देना है। इस योजना के तहत सांसद ग्राम पंचायतों को समग्र प्रगति के लिए अपनाते हैं। एआईसीटीई ने उन गांव के आस-पास स्थित संस्‍थानों को प्रोत्‍साहित किया जिन्‍हें इस योजना के तहत सहायता प्रदान की जा सकती है। एआईसीटीई ने ‘विकसित गांव –विकसित देश’ के विषय के तहत संस्‍थानों को प्रोत्‍साहित करने, मान्‍यता देने और सम्‍मानित करने के उद्देश्‍य से इन पुरस्‍कारों का गठन किया था। जिससे यह संस्‍थान गांवों के साथ-साथ देश की प्रगति और विकास में महत्‍वपूर्ण योगदान देने के लिए विशिष्‍ट क्षेत्र में अपने कार्य प्रदर्शन में बढ़ोतरी कर सकें। इन पुरस्‍कारों के तहत देश में एआईसीटीई द्वारा मान्‍यता प्राप्‍त संस्‍थानों से 103 नामांकन प्राप्‍त हुए थे। अंतिम रूप से छांटे गए 24 आवेदनों में से निम्‍नलिखित संस्‍थानों के लिए पुरस्‍कार हेतु सिफारिश की गई है-

                                                                                                   
क्र. सं .  संस्‍थान का नाम                                                         पुरस्‍कार / रैंक
                                                                                                   
                                                                                                   
                                                                                                   
1          कॉलेज ऑफ टेक्‍नोलॉजी एंड इंजीनियरिंग उदयपुर , राजस्‍थान                 प्रथम           
                                                                                                   
                                                                                                   
                                                                                                   
2          सी‍ती साहिब मैमोरियल पॉलि‍टेक्‍निक कॉलेज , तिरूर , केरल                 द्वितीय         
                                                                                                   
                                                                                                   
                                                                                                   
3          इंडियन इंस्‍टीट्यूट ऑफ फूड प्रोसेसिंग टेक्‍नोलॉजी , थंजावुर , तमिलनाडु  तृतीय           
                                                                                                   
                                                                                                   

    ***


    हिंदी इकाई , पसूका , नई दिल्‍ली


    

    
    (Release ID: 1560969) Visitor Counter : 36