      पृथ्‍वी विज्ञान मंत्रालय

      प्रयागराज में कुंभ के मेले के लिए विशेष मौसम सेवाओं का शुभारंभ
      
      4 स्‍वचालित मौसम केन्‍द्र (एडब्‍ल्‍यूएस) और एक मोबाइल वैन एडब्‍ल्‍यूएस वास्‍तविक समय में प्रचलित मौसम की जानकारी तथा 3 दिन के मौसम का पूर्वानुमान उपलब्‍ध करायेंगे

      Posted On: 14 JAN 2019 7:42PM by PIB Delhi

    सरकार ने कुंभ मेले के दौरान प्रयागराज आने वाले श्रद्धालुओं की सुविधा के लिए आज विशेष मौसम सेवाओं का शुभारंभ किया। कुंभ मेला 2019 का आयोजन प्रयागराज में जनवरी-मार्च 2019 के दौरान किया जा रहा है।


    केंद्रीय विज्ञान और प्रौद्योगिकी , पृथ्वी विज्ञान और पर्यावरण एवं वन और जलवायु परिवर्तन मंत्री डॉ हर्षवर्धन ने कुंभ मेले के दौरान प्रयागराज आने वाले श्रद्धालुओं की सुविधा के लिए आज नई दिल्ली में विशेष मौसम सेवाओं का शुभारंभ किया। उन्‍होंने बताया कि प्रचलित वातावरण की जानकारी देने तथा अगले तीन दिन के मौसम का पूर्वानुमान व्‍यक्‍त करने के लिए प्रयागराज में 4 अलग-अलग स्‍थानों पर स्‍वचालित मौसम केन्‍द्रों (एडब्‍लयूएस) की स्‍थापना की गई है और उन्‍हें प्रचालित कर दिया गया है। इसके अलावा एक मोबाइल वैन ( एडब्‍ल्‍यूएस ) को भी प्रचालित किया गया है। डॉ. हर्षवर्धन ने कहा , "वास्‍तविक समय में स्‍थान विशेष से संबंधित मौसम की जानकारी न केवल स्थानीय और राज्य प्रशासन के लिए पूरे आयोजन के कुशल प्रबंधन में काफी मददगार साबित होगी , बल्कि मौसम की नवीनतम जानकारी मिलने से श्रद्धालुओं को भी सुविधा होगी।"


    विज्ञान और प्रौद्योगिकी मंत्री ने इसके अलावा "कुंभ मेला वेदर सर्विस" नाम से एक मोबाइल एप्लिकेशन का भी शुभारंभ किया। इस मोबाइल एप्‍लीकेशन को उपरोक्त चारों स्थलों में अवलोकित मौसम की ताजा जानकारी (तापमान , आर्द्रता , वर्षा और हवाओं) को प्रसारित करने के लिए विकसित किया गया है। इसके अलावा , यह मोबाइल ऐप प्रयागराज के लिए अगले 3 दिन के मौसम का पूर्वानुमान और किसी भी तरह की चेतावनी भी उपलब्‍ध करायेगा। यह मोबाइल ऐप गूगल स्टोर से डाउनलोड किया जा सकेगा।


    ये अवलोकन स्थल 5-10 किलोमीटर के दायरे में चारों दिशाओं में स्‍थापित किए गये हैं जिनमें: ( i) इलाहाबाद विश्वविद्यालय , (ii) दिल्ली पब्लिक स्कूल , (iii) जी.बी. पंत इंस्टीट्यूट ऑफ सोशल साइंस और ( iv) सैम हिगिनबॉटम यूनिवर्सिटी ऑफ एग्रीकल्चर , टेक्नोलॉजी एंड साइंसेज (एसएचयूएटीएस ) शामिल हैं।


    ***


    आर.के.मीणा/एएम/आरके/एस- 195
    
    

    
    (Release ID: 1559926) Visitor Counter : 176