      शिक्षा मंत्रालय

      प्रधानमंत्री ने इस वर्ष के परीक्षा पर चर्चा के दूसरे संस्करण में भारत और विदेश से आए छात्रों, अध्यापकों और अभिभावकों के साथ बातचीत की
      Posted On: 29 JAN 2019 7:34PM by PIB Delhi


    प्रधानमंत्री श्री नरेन्द्र मोदी ने आज नई दिल्ली के तालकटोरा स्टेडियम में इस वर्ष के परीक्षा पर चर्चा के दूसरे संस्करण में भारत और विदेश से आए छात्रों, अध्यापकों और अभिभावकों के साथ बातचीत की। जीवन के हर दौर में तनाव को दूर करने के संबंध में प्रधानमंत्री से प्राप्त बहुमूल्य सलाहों को प्राप्त करने के बाद छात्र रोमांचित थे। मानव संसाधन विकास मंत्रालय ने परीक्षा पर चर्चा कार्यक्रम का आयोजन किया।


    कार्यक्रम को शुरू करते हुए केन्द्रीय मानव संसाधन विकास मंत्री श्री प्रकाश जावडेकर ने कहा कि मंत्रालय ने समग्र शिक्षा प्रदान करने के लिए अनेक पहल की है। उन्होंने कहा कि सबको शिक्षा अच्छी शिक्षा की परिकल्पना के साथ, सरकार छात्रों को गुणवत्तापूर्ण शिक्षा प्रदान करने के लिए प्रतिबद्ध है। उन्होंने बताया कि 12 से 14 करोड़ लोग इस कार्यक्रम को देख रहे हैं। इस अवसर पर केन्द्रीय विज्ञान और प्रौद्योगिकी तथा पृथ्वी विज्ञान मंत्री डॉ. हर्ष वर्धन और मानव संसाधन विकास राज्य मंत्री डॉ. सत्यपाल सिंह के अलावा स्कूली शिक्षा और साक्षरता विभाग की सचिव श्रीमती रीना रे और मानव संसाधन विकास मंत्रालय के अन्य वरिष्ठ अधिकारी भी मौजूद थे।


    कार्यक्रम 90 मिनट तक चला और प्रधानमंत्री ने छात्रों, अध्यापकों और अभिभावकों सहित 18 लोगों के सवालों के जवाब दिए।


    सभी सरकारी और सीबीएसई स्कूलों तथा देश और विदेश के उच्च शिक्षा संस्थानों/कॉलेजों में इस कार्यक्रम के सीधे प्रसारण की व्यवस्था की गई थी। कार्यक्रम को 10.5 लाख सरकारी स्कूलों के 11 करोड़ बच्चों ने देखा, इसके अलावा देश के सीबीएसई से सम्बद्ध 2.65 लाख स्कूलों के 1.97 करोड़ छात्रों; और विदेशों में सीबीएसई से सम्बद्ध 226 स्कूलों के 6.2 लाख छात्रों और अध्यापकों ने भी इसका सीधा प्रसारण देखा।


    इस वर्ष कार्यक्रम में 24 राज्यों/संघ शासित प्रदेशों के छात्रों ने हिस्सा लिया। तालकटोरा स्टेडियम में कुल 2200 छात्र उपस्थित थे, जिनमें से 1700 स्कूली छात्र बाहर से आए थे, जबकि 500 छात्र दिल्ली/एनसीआर क्षेत्र से थे। तालकटोरा स्टेडियम में आयोजित आज के कार्यक्रम में दिल्ली के प्राइवेट स्कूलों के 200 छात्र, जबकि देश भर के कॉलेजों के 500 छात्र शामिल हुए।


    इस वर्ष प्रधानमंत्री के साथ बातचीत करने वाले छात्रों का चयन करने के लिए 7 जनवरी से 17 जनवरी, 2019 के बीच कक्षा 9 से 12 कक्षा के छात्रों, स्नातक और स्नातकोत्तर कॉलेज के छात्रों, उनके अभिभावकों और अध्यापकों के लिए एक ऑनलाइन प्रतियोगिता आयोजित की गई थी। इन लोगों ने निम्नलिखित विषय वस्तु पर वेबसाइट www.mygov.in के जरिए भाग लिया।


    MyGov पोर्टल पर ऑनलाइन प्रतियोगिता में कुल 1,02,173 ने भाग लिया और इनका विवरण सभी राज्यों और संघ शासित प्रदेशों को भेज दिया गया, जहां प्रत्येक राज्य/संघ शासित स्तर पर गठित एक चयन समिति द्वारा 2000 प्रतिनिधियों का चयन किया गया।


    पहली बार बांग्लादेश, इथियोपिया, इंडोनेशिया, रूस, जापान, लीबिया, केन्या, मलेशिया, ओमान, तंजानिया, थाईलैंड, संयुक्त अरब अमीरात, घाना, लाईबेरिया, नाईजीरिया, ईरान, नेपाल, दोहा, कुवैत, सउदी अरब और सिंगापुर जैसे देशों में रह रहे भारतीय छात्रों को इस कार्यक्रम से जोड़ा गया।


    इस वर्ष 10 मिनट का एक शानदार सांस्कृतिक कार्यक्रम भी आयोजित किया गया, जिसमें कला उत्सव प्रतिस्पर्धा में विजयी छात्रों (यानी नृतकों/गायकों आदि) उनके अभिभावकों और अध्यापकों ने प्रस्तुति दी। पश्चिम बंगाल की 12वीं कक्षा की एक निःशक्तजन छात्रा रिनी भट्टाचार्यजी ने अपने पैरों की मदद से की-बोर्ड पर कार्यक्रम प्रस्तुत कर दर्शकों को मंत्र-मुग्ध कर दिया।


    मानव संसाधन विकास मंत्रालय द्वारा की गई पहलों के बारे में एक लघु फिल्म भी दिखाई गई, जिसमें पिछले वर्ष की परीक्षा में चर्चा के बाद परीक्षा से जुड़े तनाव को कम करने के लिए उठाए गए कदमों के बारे में जानकारी दी गई।


    ****


    हिन्दी इकाई,पसूका,नई दिल्ली-

    

    
    (Release ID: 1561907) Visitor Counter : 74
    
    
      Read this release in: English