      उप राष्ट्रपति सचिवालय

      उज्जवला योजना सिर्फ गरीबी उन्मूलन के लिए ही नहीं बल्कि सशक्तिकरण, मानव गरिमा और आत्म सम्मान को अक्षुण्ण रखने की योजना है – उपराष्ट्रपति
      
      उपराष्ट्रपति ने उज्जवला योजना के तहत 6 करोड़ गैस कनेक्शन का लक्ष्य हासिल करने पर पैट्रोलियम मंत्रालय और तेल कंपनियों को बधाई दी।
      
      दिसंबर, 2018 तक देश में LPG कवरेज 90% तक बढ़ा, 1.03 करोड़ देशवासियों ने LPG सब्सिडी का त्याग किया।
      
      उपराष्ट्रपति ने उज्जवला योजना के तहत 6 करोड़वाँ गैस कनेक्शन प्रदान किया।

      Posted On: 02 JAN 2019 1:48PM by PIB Delhi

    उपराष्ट्रपति श्री एम . वेंकैया नायडु ने आज एक समारोह में उज्जवला योजना के अंतर्गत 6 करोड़वाँ गैस कनेक्शन लाभार्थी को प्रदान किया। इस अवसर पर उपराष्ट्रपति ने कहा कि उज्जवला योजना गरीबी उन्मूलन कार्यक्रम ही नहीं अपितु सशक्तिकरण , मानव गरिमा और आत्मसम्मान को अक्षुण्ण रखने का कार्यक्रम है। उन्होंने कहा कि हम अपनी आंखों के सामने एक शांत क्रांति होती देख रहे हैं।


    उपराष्ट्रपति ने कहा कि महात्मा गांधी के 150 वें जन्म जयंती वर्ष में यह एक महत्वपूर्ण अवसर है। इतने वर्षों में हमारा प्रयास रहा है कि हम अपने पूर्वजों का एक शक्तिशाली , जीवंत और सर्वस्पर्शी भारत का स्वप्न पूरा कर सकें।


    उपराष्ट्रपति ने कहा कि अक्सर हम अपनी माताओं और बहनों के जीवन के संघर्षों को नजरअंदाज कर देते हैं। कई पीढ़ियों तक घर की महिलाओं ने अपने जीवन को धुऐं भरे काले रसोईघरों में खपा दिया।


    उज्जवला योजना के लिए प्रधानमंत्री श्री नरेन्द्र मोदी की सराहना करते हुए उन्होंने कहा कि जमीन से जुड़े राजनैतिक कार्यकर्ता और नेता के रूप में उन्होंने समाज के दुर्बल वर्ग की कठिनाइयों को पहचाना और उसे दूर करने के लिए उज्जवला योजना को सफलतापूर्वक लागू किया।


    उज्जवला योजना लागू होने से देश में LPG कवरेज मई 2014 में 55% से बढ़ कर दिसंबर , 2018 तक 90% हो गया है। 1.03 करोड़ देशवासियों ने अपनी LPG सब्सिडी त्याग कर इस योजना में सहयोग दिया।


    ***


    AKT/BK/MS/RK


    

    
    (Release ID: 1558108) Visitor Counter : 535