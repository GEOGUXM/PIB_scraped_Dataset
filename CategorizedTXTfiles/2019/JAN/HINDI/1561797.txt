      शिक्षा मंत्रालय

      केंद्रीय मानव संसाधन विकास मंत्री ने वीडियो कॉन्फ्रेंसिंग के माध्यम से कुलपतियों के लिए उच्च शिक्षा में नेतृत्व विकास पर दो दिवसीय कार्यशाला का शुभारम्भ किया
      Posted On: 24 JAN 2019 6:11PM by PIB Delhi


    राष्ट्रीय शैक्षिक योजना और प्रशासन संस्थान (एनआईईपीए) ने नई दिल्ली में कुलपतियों के लिए उच्च शिक्षा में नेतृत्व विकास पर 24 जनवरी से 25 जनवरी, 2019 के बीच होने वाली दो दिवसीय कार्यशाला का आज शुभारम्भ किया। केंद्रीय मानव संसाधन विकास मंत्री श्री प्रकाश जावड़ेकर ने वीडियो कॉन्फ्रेंसिंग के माध्यम से इस कार्यशाला का शुभारम्भ किया। कार्यशाला में विचारों, अनुभवों, केस स्टडीज और संस्थागत व राष्ट्रीय स्तर पर कार्य योजनाओं को साझा करके गुणवत्तापूर्ण शिक्षा में सुधार आदि की रणनीतियों पर ध्यान केंद्रित किया जाएगा। इसमें प्रोत्साहन प्रणाली तैयार करने और शिक्षकों की क्षमता विकास व उच्च शिक्षण संस्थानों में कामकाजी माहौल को बढ़ावा देने में शैक्षणिक लीडर्स की भूमिका पर विशेष ध्यान दिया जाएगा।


    कुलपतियों को संबोधित करते हुए केंद्रीय मंत्री ने कहा कि देश ने हम पर खासा भरोसा जताया है और उनकी उम्मीदों को पूरा करने के लिए हमारे पास उच्च शिक्षा के भविष्य को नया आकार देने के साथ ही संस्थागत बदलाव सुनिश्चित करने के लिए एक विजन है। उन्होंने कहा कि हमारे संस्थानों को नए मुकाम पर ले जाने के लिए भविष्य की कार्ययोजना में गुणवत्तापूर्ण शिक्षा, बुनियादी ढांचे के विकास, अनुसंधान परिदृश्य को प्रोत्साहन देने, तकनीक के इस्तेमाल को बढ़ावा देने आदि में सुधार पर ध्यान केंद्रित किया जाना चाहिए। उन्होंने कहा कि समयबद्ध तरीके से नियमित निगरानी और विभिन्न समितियों से रिपोर्ट भी ली जानी चाहिए।


    केंद्रीय मंत्री ने सभी कुलपतियों को परामर्श दिया कि संस्थान के लीडर के तौर पर उन्हें कोई भी फैसला लेने की प्रक्रिया में शिक्षकों, प्रशासन और विद्यार्थियों जैसे पक्षधारकों से चर्चा करनी चाहिए। उन्होंने चहुंमुखी विकास सुनिश्चित करने के लिए शिक्षकों के विद्यार्थियों के साथ जुड़ाव की जरूरत पर भी जोर दिया। उन्होंने संकाय, शिक्षण और ज्ञान के लिहाज से सामाजिक और तकनीक के क्षेत्र में बदलाव के प्रबंधन में शिक्षकों को सक्षम बनाने पर जोर दिया। उन्होंने कहा कि हमें पाठ्यक्रम योजना और मूल्यांकन की प्रक्रिया के साथ ही शिक्षण और अनुसंधान कौशल विकास के तरीकों को समझने की भी जरूरत है। उन्होंने कहा कि इस कार्यशाला के माध्यम से अपने-अपने अनुभवों को साझा किया जाना चाहिए और एक विश्वविद्यालय के अच्छे कार्यों या पहलों को दूसरे विश्वविद्यालयों में लागू किए जाने की जरूरत है। केंद्रीय मंत्री ने उम्मीद जताई कि इस कार्यशाला में हुए विचार-विमर्श से विद्यार्थियों को सशक्त बनाने के लिए रचनात्मक शिक्षा को बढ़ावा मिलेगा।


    *****


    हिन्दी इकाई, पसूका, नई दिल्ली-124


    

    
    (Release ID: 1561797) Visitor Counter : 12
    
    
      Read this release in: English