      जनजातीय कार्य मंत्रालय

      पहली ईएमआरएस नेशनल स्‍पोर्ट्स मीट, 2019 का हैदराबाद में समापन
      Posted On: 16 JAN 2019 6:13PM by PIB Delhi


    एकलव्‍य मॉडल आवासीय स्‍कूलों (ईएमआरएस) के छात्रों के लिए तीन दिवसीय राष्‍ट्रीय स्‍तर की स्‍पोर्ट्स मीट का आज समापन हुआ। यह खेल 14 जनवरी , 2019 को हैदराबाद (तेलंगाना) के गचीबली में स्थित जीएमसी बालयोगी स्‍पोर्ट्स एरेना में शुरू हुए थे। यह आयोजन आंध्रप्रदेश और तेलंगाना के जुड़वा प्रदेशों में निवास करने वाले तेलुगू लोगों के सबसे प्रमुख त्‍योहार ‘ संक्रांति ’ के अवसर पर हुआ। यह आयोजन ‘ भोगी ’ के रुप में मनाए जाने वाले दिवस पर शुरू हुआ जबकि इसका समापन कानुमू के रूप में उल्लिखित दिवस के अवसर पर हुआ।


    इस स्‍पोर्ट्स मीट की प्रमुख विशेषता उत्‍तर में उत्‍तर-पूर्वी भारत से हिमाचल प्रदेश , दक्षिण में केरल और पश्चिम में गुजरात के दूर-दराज क्षेत्रों के ईएमआरएस में पढ़ने वाले जनजातीय छात्रों को एक मंच उपलब्‍ध कराना है। इस मंच पर इन छात्रों को खेलों में अपनी छिपी प्रतिभा का प्रदर्शन करने का अवसर मिला है , जो उनके लिए सामान्‍य रूप से संभव नहीं है। गरीब पृष्‍ठभूमि के इतने सारे एथलिटों और खिलाडि़यों द्वारा अपना सर्वश्रेष्‍ठ प्रदर्शन करने का प्रयास करने का नजारा देखना न केवल आयोजकों के लिए बल्कि जनजातीय मामलों के मंत्रालय , राज्‍य जनजातीय कल्‍याण विभाग और हैदराबाद की आम जनता के लिए आंख खोलने वाला होगा। यह आने वाले वर्षों में इस तरह के आयोजन की योजना बनाने के लिए एक प्रेरणास्रोत के रूप में कार्य करेगा।


    इस कार्यक्रम में गणमान्‍य लोगों द्वारा राष्‍ट्रीय नेताओं को श्रद्धासुमन अर्पित किए गए। वंदेमातरम का गायन , बंजारा और कोया आदिवासियों द्वारा लोक‍ नृत्‍यों का प्रदर्शन तथा सभी प्रतिभागी टीमों द्वारा किए गए मार्चपास्‍ट से दर्शक मंत्रमुग्‍ध हो गए। तेलंगाना जनजातीय कल्‍याण आवासीय शैक्षिक संस्‍थान सोसायटी ने इस वर्ष उद्घाटन मीट का आयोजन किया है। सोसायटी ने तार्किक मांग वाले इस आयोजन के लिए जोरदार प्रबंध करने में कोई कसर नहीं छोड़ी है। खेल के आयोजन के हर पहलू पर पर्याप्‍त ध्‍यान दिया गया है और भविष्‍य में इन खेलों का आयोजन करने वाले राज्‍यों के लिए उच्‍च मानक निर्धारित किए हैं।


    भारत सरकार के जनजातीय मामलों के मंत्रालय ने झारखंड के जमशेदपुर में वर्ष , 2018 में पहली राष्‍ट्रीय स्‍तर की संगीत प्रतियोगिता प्रायोजित की थी। इस आयोजन में मंत्रालय को गर्व की अनुभूति हुई थी। जनजातीय प्रतिभाओं द्वारा राष्‍ट्रीय मंच पर किए गए जोरदार प्रदर्शन के कारण यह आयोजन मंत्रालय के लिए एक और महत्‍वपूर्ण उपलब्धि रहा है।


    ***


    आर.के.मीणा/एएम/आईपीएस/एनआर-254

    
    
    (Release ID: 1560380) Visitor Counter : 93