      कौशल विकास एवं उद्यमिता मंत्रालय

      कौशल विकास और उद्यमिता मंत्रालय राष्ट्रीय उद्यमिता पुरस्कार 2018 में भारत के सबसे होनहार उद्यमियों और व्यक्तियों को पुरस्कार प्रदान करेगा
      Posted On: 03 JAN 2019 6:44PM by PIB Delhi

      * विजेताओं को 04 जनवरी, 2019 को नई दिल्ली में पुरस्कार समारोह के दौरान पुरस्कृत किया जाएगा
      * उद्यमियों और पारिस्थितिकी निर्मातों को 43 श्रेणियों में सम्मानित किया जाएगा
      * पुरस्कारों में ट्रॉफी, प्रमाण-पत्र और 5 से 10 लाख रुपये का नगद पुरस्कार दिया जाएगा

    कौशल विकास और उद्यमिता मंत्रालय (एमएसडीई) 04 जनवरी, 2019 को डॉ अंबेडकर अंतर्राष्ट्रीय केन्द्र, जनपथ, नई दिल्ली में राष्ट्रीय उद्यमिता पुरस्कारों के तीसरे संस्करण की मेजबानी करेगा। इन पुरस्कारों का उद्देश्य युवा और पहली-पीढी के उन उद्यमियों को मान्यता देना और सम्मानित करना है, जिन्होंने उद्यमशीलता माहौल का निर्माण करने में महत्वपूर्ण योगदान दिया है। इस समारोह की अध्यक्षता पेट्रोलियम और प्राकृतिक गैस, कौशल विकास और उद्यमिता मंत्री श्री धर्मेन्द्र प्रधान और कौशल विकास और उद्यमिता राज्य मंत्री श्री अनंत कुमार हेगड़े करेंगे। केन्द्रीय वाणिज्य और उद्योग तथा नागर विमानन मंत्री श्री सुरेश प्रभु इस पुरस्कार समारोह में मुख्य अतिथि होंगे।


    इस वर्ष कुल 43 पुरस्कार प्रदान किए जाएंगे, जिनमें 39 पुरस्कार विभिन्न क्षेत्रों के युवा उद्यमियों को और चार पुरस्कार उद्यमशीलता माहौल निर्माताओं को प्रदान किए जाएंगे। विजेताओं को एक ट्रॉफी, प्रमाण-पत्र और 5 से 10 लाख रुपये तक का नगद पुरस्कार दिया जाएगा। इन पुरस्कारों को तीन निवेश श्रेणियों में वर्गीकृत किया गया है – एक लाख से कम, 1 से 10 लाख के बीच और 10 लाख से 1 करोड़ के बीच। इसमें 40 वर्ष से कम आयु के छोटे से बड़े पहली पीढ़ी के सभी उद्यमियों को शामिल किया गया है। ऐसा यह सुनिश्चित करने के लिए किया गया है जिससे प्रत्येक सामाजिक-आर्थिक श्रेणी के उद्यमी इस पुरस्कार में भाग ले सकें और उन्हें देश की अर्थव्यवस्था में उनके सार्थक योगदान के लिए यथेष्ट पहचान मिल सके।


    कौशल विकास और उद्यमिता मंत्रालय ने एक्सएलआरआई जमशेदपुर, आईआईटी मुंबई, आईआईटी दिल्ली, आईआईटी गुवाहाटी, असम; आईआईटी कानपुर और आईआईटी मद्रास जैसे प्रमुख संस्थानों और संगठनों के साथ भादीगारी की है। इसमें अन्य राष्ट्रीय स्तर के संगठन टीआईएसएस मुंबई, मैनेज हैदराबाद, आईआरएमए आणंद, आरएसईटीआई बंगलौर, नाबार्ड मुंबई, राष्ट्रीय नवाचार प्रतिष्ठान अहमदाबाद शामिल हैं ताकि नामांकन और आकलन की उचित प्रक्रिया सुनिश्चित की जा सके।


    पुरस्कार नामांकनों के लिए तीन स्तर की कड़ी मूल्याकन विधि निर्धारित है। इसके साथ-साथ वास्तविक बाजार मानदंडों और कार्य प्रदर्शन सूचकांकों पर आधारित नामजद कंपनियों के विस्तृत अध्ययन पर भी विचार किया गया है। अंत में प्रख्यात और प्रसिद्ध व्यक्तियों और उद्योग विशेषज्ञों ने उत्कृष्ट पुरस्कार विजेताओं का चयन करने के लिए इन आकलनों के परिणामों का सामूहिक रूप से मूल्यांकन किया है।


    इन पुरस्कारों का हकदार होने के लिए नामित व्यक्ति को 40 वर्ष से कम होना चाहिए। उसे पहली-पीढ़ी का उद्यमी होना चाहिए और उसके पास व्यापार की 51 प्रतिशत या अधिक इक्विटी और स्वामित्व होना चाहिए। महिलाओं, दिव्यांगों, अनुसूचित जातियों/जनजातियों, सीमित अवसरों वाले क्षेत्रों के उद्यमियों के लिए विशेष पुरस्कार दिए जाएंगे। महिला उद्यमियों के लिए व्यक्तिगत या सामूहिक रूप से उद्यम का 75 प्रतिशत या अधिक स्वामित्व होना चाहिए।


    एनईए सभी उद्योगों की उद्यमशीलता में युवाओं के लिए सकारात्मक परिवर्तन लाने के लिए नवाचार पर केन्द्रित एक मंच है। इस प्रकार यह कार्यक्रम अन्य पुरस्कार कार्यक्रमों से अलग है। इन पुरस्कारों से देश में उद्यमियों को प्रोत्साहन तथा विकास को बढ़ावा मिलेगा। नामांकन और श्रेणियों की अधिक जानकारी के लिए कृपया इस वेबसाइट पर http://www.neas.gov.in/ जाएं।


    ***


    आर.के.मीणा/अर्चना/आईपीएस/डीए - 27

    
    
    (Release ID: 1558529) Visitor Counter : 630
    
    
    
    
    

*