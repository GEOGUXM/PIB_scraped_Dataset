      निर्वाचन आयोग

      निर्वाचन आयोग लोकसभा चुनाव 2019 की तैयारियों की समीक्षा करने के लिए मुख्‍य चुनाव अधिकारियों का दो दिवसीय सम्‍मेलन आयोजित करेगा
      Posted On: 10 JAN 2019 7:57PM by PIB Delhi


      भारतीय निर्वाचन आयोग आगामी लोकसभा चुनाव 2019 की चुनाव तैयारियों की समीक्षा के लिए 11 और 12 जनवरी , 2019 को मुख्‍य चुनाव अधिकारियों का दो दिवसीय सम्‍मेलन आयोजित करने जा रहा है। सम्‍मेलन के दौरान निर्वाचन आयोग मतदाता सूची , ईआरओ नेट , मतदान केन्‍द्र व्‍यवस्‍था , ईवीएम-वीवीपैट तैयारियां , सुरक्षा प्रबंधन , दिव्‍यांगजनों की मदद के लिए उठाये गये कदमों , मतदाता जागरूकता , सूचना प्रौद्योगिकी ऐप के इस्‍तेमाल , बजट , श्रमशक्ति और अन्‍य संसाधनों के लिए प्रावधान और चुनाव तैयारियों से जुड़े ऐसे ही कई महत्‍वपूर्ण मुद्दों पर चर्चा करेगा। चुनाव तैयारियों की समीक्षा के अलावा निर्वाचन आयोग हाल ही में छत्‍तीसगढ़ , मध्‍य प्रदेश , मिजोरम , राजस्‍थान और तेलंगाना में हुए चुनावों से मिले सबक पर भी विचार-विमर्श करेगा।


      सम्‍मेलन के दौरान मुख्‍य चुनाव अधिकारी चुनाव तैयारियों से जुड़े सभी महत्‍वपूर्ण विषयों पर समग्र प्रस्‍तुति देंगे। आयोग सभी मुख्‍य निर्वाचन अधिकारियों से चाहता है कि वे चुनाव पूरी तरह से मतदाताओं के अनुकूल और दिव्‍यांगजनों एवं वरिष्‍ठ नागरिकों की सुविधाओं का ध्‍यान रखते हुए चुनाव सम्‍पन्‍न कराएं। आयोग ने मुख्‍य निर्वाचन अधिकारियों को योग्‍य नागरिकों को मतदाता के रूप में पंजीकरण कराने के लिए विभिन्‍न मीडिया मंचों पर अभियान चलाने , वेबसाइट , एसएमएस और प्रत्‍येक ईआरओ स्‍तर पर मतदाता सुविधा केन्‍द्र के जरिये मतदाता सूची में अपने नाम ढूंढ़ने की सुविधा उपलब्‍ध कराने का निर्देश जारी किया है। आयोग ने राज्‍यों को भी मतदाता हेल्‍पलाइन केन्‍द्र 1950 को सक्रिय करने का निर्देश दिया है , ताकि मतदाताओं की समस्‍याओं का तेजी से समाधान हो सके। सम्‍मेलन में आयोग मतदाताओं के लिए उपलब्‍ध कराई जा रही ऑनलाइन और ऑफलाइन सुविधा की स्थिति का भी आकलन करेगा। आयोग लोकसभा चुनाव के लिए जरूरी सुरक्षा व्‍यवस्‍था पर भी विचार करेगा।


      ***


      आर.के.मीणा/अर्चना/एके/जीआरएस-149

    
    
    (Release ID: 1559639) Visitor Counter : 76
    
    
      Read this release in: English