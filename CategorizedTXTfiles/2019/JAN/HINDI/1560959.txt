      ग्रामीण विकास मंत्रालय

      श्री नरेन्द्र सिंह तोमर की अध्यक्षता में ग्रामीण विकास तथा खान मंत्रालय की संसदीय परामर्शदात्री समिति की बैठक हुई
      
      प्रधानमंत्री खनिज कल्याण क्षेत्र योजना में खान प्रभावित क्षेत्र के परिदृश्य तथा लोगों के जीवन को बदलने की क्षमता हैः श्री तोमर
      
      Posted On: 21 JAN 2019 5:23PM by PIB Delhi


    केन्द्रीय खान, पंचायती राज, ग्रामीण विकास व संसदीय मामलों के मंत्री श्री नरेन्द्र सिंह तोमर की अध्यक्षता में आज ग्रामीण विकास व खान मंत्रालय की संसदीय परामर्शदात्री समिति की बैठक हुई। इस बैठक में ग्रामीण विकास राज्य मंत्री श्री रामकृपाल यादव, खान मंत्रालय के सचिव श्री अनिल मुकीम और संसदीय कार्य मंत्रालय के सचिव श्री एस.एन. त्रिपाठी भी शामिल थे। श्री रामकृपाल यादव ने ग्रामीण विकास मंत्रालय द्वारा लागू की गई विभिन्न योजनाओं को रेखांकित किया।


    इस अवसर पर अपने संबोधन में श्री नरेन्द्र सिंह तोमर ने कहा कि नीलामी के जरिए खानों की लीज देने का सकारात्मक प्रभाव पड़ा है। खान-लीज आवंटन के लिए नीलामी प्रक्रिया अपनाने से 53 ब्लॉकों में 2,25,851 करोड़ रुपये मूल्य के खनिजों की नीलामी हुई है। इससे राज्य को 1,43,619 करोड़ रुपये की धनराशि राजस्व के रूप में प्राप्त हुई है। एमएमडीआर अधिनियम में 2015 में किए गए संशोधन के माध्यम से सरकार ने ऐसे प्रत्येक जिले में जिला खनिज फाउडेशन की स्थापना की है जो खान कार्यों की वजह से प्रभावित रहे है। फाउडेशन लोगों के कल्याण और क्षेत्र के विकास के लिए कार्य करता है। डीएमएफ के तहत अब तक 23,606 करोड़ रुपये का संग्रह किया गया है। आने वाले 25 सालों में प्रधानमंत्री खनिज कल्याण क्षेत्र योजना के लिए डीएमएफ को 2.50 लाख करोड़ रुपये प्राप्त होंगे। इस योजना में खान क्षेत्र के परिदृश्य तथा लोगों के जीवन स्तर में सुधार लाने की क्षमता है।


    श्री तोमर ने कहा कि प्रधानमंत्री श्री नरेन्द्र मोदी का सपना है कि 2022 तक सभी के लिए आवास सुनिश्चित किया जाए। हम 2019 तक एक करोड़ आवासों के निर्माण के लिए प्रतिबद्ध है। वर्तमान सरकार ने पिछली सरकार की तुलना में चार गुणा अधिक आवासों का निर्माण किया है। बैठक के दौरान एनएएलसीओ (नाल्को) के सीएमडी ने नाल्को पर प्रस्तुति दी। नाल्को की सीएसआर गतिविधि पर एक कॉफी टेबल बुक भी जारी की गई। इस अवसर पर केन्द्रीय मंत्री ने नाल्को के प्रतीक चिन्हृ एलुमोफ (एल्युम्यूनियम मेटल ऑफ फ्यूचर) भी जारी किया। समिति के सदस्यों ने अपने सुझाव दिए। खान और संसदीय कार्य मंत्रालय के सचिव ने धन्यवाद ज्ञापन दिया।


    ***


    हिन्दी इकाई,पसूका,नई दिल्ली –

    
    
    (Release ID: 1560959) Visitor Counter : 23