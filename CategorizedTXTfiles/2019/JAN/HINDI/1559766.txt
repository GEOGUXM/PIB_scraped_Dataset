      युवा कार्यक्रम एवं खेल मंत्रालय

      राष्ट्रीय युवा संसद महोत्सव 2019 का शुभारंभ
      Posted On: 12 JAN 2019 12:50PM by PIB Delhi


    युवा कार्यक्रम एवं खेल राज्यमंत्री (स्वतंत्र प्रभार) कर्नल राज्यवर्धन सिंह राठौड़ ने आज दिल्ली में राष्ट्रीय युवा संसद महोत्सव 2019 का शुभारंभ किया और इसके साथ ही राष्ट्रीय युवा दिवस 2019 के जलसे की शुरुआत हो गई।


    माननीय प्रधानमंत्री श्री नरेन्द्र मोदी ने 31 दिसंबर 2017 को अपने 'मन की बात' संबोधन में देश के हर जिले में युवा लोगों की युवा संसदों को आयोजित करने के विचार को साझा किया था। ये इसलिए ताकि 2022 से पहले हमारे संकल्पों को साकार करने के रास्ते ढूंढ़ने और योजना बनाने और नए भारत के बारे में मंथन करने के लिए युवाओं को मौका मुहैया करवाया जा सके। उन्होंने 12 जनवरी 2018 को 22वें राष्ट्रीय युवा महोत्सव के दौरान युवाओं को दिए अपने संबोधन में, युवाओं की आवाज को पहचानने के अपने विचार को दोहराया।


    युवा कार्यक्रम एवं खेल मंत्रालय का ये प्रण है कि वो इस युवा महोत्सव को देश के हर जिले में लेकर जाएगा और इसे 'राष्ट्रीय युवा संसद महोत्सव' के तौर पर मनाएगा। जिला युवा संसदों को आयोजित करने और इस महोत्सव को युवाओं के दरवाजे तक ले जाने से देश में बड़ी संख्या में युवाओं को हिस्सा लेने का अवसर मुहैया करवाया जा सकेगा।


    राष्ट्रीय युवा संसद महोत्सव 2019 को "नए भारत की आवाज़ बनो" और "उपाय ढूंढो और नीति में योगदान करो" की थीम पर आयोजित किया जा रहा है। जिला युवा संसदों में हिस्सा लेने के लिए 18 से 25 वर्ष के बीच के युवाओं को आमंत्रित किया गया है। ऐसा इसलिए किया गया है ताकि इस आयु वर्ग के युवाओं की आवाज को सुना जा सके जिन्हें मतदान करने का अधिकार तो है लेकिन चुनाव लड़ने का नहीं। राष्ट्रीय युवा संसद महोत्सव युवाओं को प्रोत्साहित करेगी कि वे जनता के मुद्दों से जुड़ें, आम आदमी के नजरिए को समझें, इस पर अपनी राय बनाएं और एक स्पष्ट ढंग से उसे अभिव्यक्त करें। नए भारत के सपने पर प्रासंगिक और प्रभावी आवाजों को पहचाना जाएगा और उनका दस्तावेजीकरण किया जाएगा ताकि उन्हें आगे ले जाने के लिए नीति निर्माताओँ और कार्यान्वयनकर्ताओं के समक्ष उपलब्ध करवाया जा सके।


    राष्ट्रीय युवा संसद महोत्सव 2019 को तीन स्तरों पर संचालित किया जाएगाः

     1. जिला युवा संसद (डीवाईपी) जिला स्तर पर। इसमें हिस्सा लेने वालों को दो चयन प्रक्रियाओं के माध्यम से चुना जाएगा - वो हैं डिजिटल तरीके से और हर जिले में तय केंद्रीय संस्थान में प्रतिभागी की उपस्थिति के जरिए।
     2. राज्य युवा संसद (एसवाईपी) राज्य स्तर पर।
     3. राष्ट्रीय युवा संसद (एनपाईपी) राष्ट्रीय स्तर पर।

    हर जिले में जांच समिति के द्वारा चुने गए डिजिटल स्क्रीनिंग के अधिकतम 50 सर्वश्रेष्ठ वक्ता और वॉक-इन प्रक्रिया के अधिकतम 50 सर्वश्रेष्ठ वक्ता जिला युवा संसदों में हिस्सा लेंगे। हर जिला युवा संसद की निर्णायक समिति द्वारा चुने गए तीन सर्वश्रेष्ठ वक्ता राज्य युवा संसद में हिस्सा लेंगे। इसी प्रकार से, हर राज्य युवा संसद से चुने गए दो सर्वश्रेष्ठ वक्ता राष्ट्रीय युवा संसद में वक्ताओं के तौर पर हिस्सा लेंगे। जिला युवा संसद में हर जिले में सबसे अधिक अंक लाने वाला युवा, प्रतिनिधि के तौर पर राष्ट्रीय युवा संसद में हिस्सा लेगा।


    आज 12 जनवरी 2019 के प्रभाव से इसकी प्रक्रिया प्रारंभ की जा रही है और 24 फरवरी 2019 तक जारी रहेगी। राष्ट्रीय सेवा योजना और नेहरू युवा केंद्र संगठन इसके संचालन और प्रबंधन में विभिन्न स्तरों पर शामिल रहेंगे। राष्ट्रीय युवा संसद के तीन सर्वश्रेष्ठ वक्ताओं को प्रधानमंत्री द्वारा 2 लाख, 1.50 लाख और 1 लाख रुपये की राशि से पुरस्कृत किया जाएगा।


    ऐसा अनुमान है कि सभी स्तरों पर युवा संसदों के माध्यम से 50 हजार युवा हिस्सा लेंगे और इनकी आवाजों, विचारों और सुझावों से ये रिवायत मजबूत होगी और ज्यादा जीवंत होगी।


    ***


    जीएसबी


    YB/TFK

    
    
    (Release ID: 1559766) Visitor Counter : 5661
    
    
    
    
    

3.