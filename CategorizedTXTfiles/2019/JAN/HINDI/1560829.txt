      संस्‍कृति मंत्रालय

      वाराणसी में प्रवासी भारतीय दिवस
      
      यूथ प्रवासी भारतीय दिवस का उद्घाटन
      
      प्रवासी भारतीय मातृभूमि की प्रगति में साझेदार-श्रीमती सुषमा स्वराज
      
      न्यूजीलैंड के सांसद ने अप्रवासी भारतीयों के लिए दोहरी नागरिकता और राज्यसभा के लिए मनोनीत करने का अनुरोध रखा

      Posted On: 21 JAN 2019 7:47PM by PIB Delhi

    15वें प्रवासी भारतीय दिवस की आज वाराणसी स्थित दीनदयाल हस्तकला संकुल में शानदार शुरूआत हुई। विदेश मंत्री श्रीमती सुषमा स्वराज ने प्रवासी भारतीय दिवस-2019 के पहले दिन यूथ प्रवासी भारतीय दिवस का उद्घाटन किया।


    इस अवसर पर विदेश राज्य मंत्री और प्रवासी भारतीय के मामलों के प्रभारी जनरल वी. के. सिंह (सेवानिवृत्त) के साथ नार्वे के सांसद हिमांशु गुलाटी और न्यूजीलैंड के सांसद कंवलजीत सिंह बख्शी मौजूद थे।


    अपने उद्घाटन भाषण में विदेश मंत्री श्री सुषमा स्वराज ने कहा कि भारत असीमित अवसरों की भूमि है। प्रवासी भारतीय हमारी मातृभूमि की प्रगति में साझेदार हैं और आगे भी रहेंगे। उन्होंने जोर देकर कहा कि साझा पहचान और साझी समानता ऐसी प्रमुख विशेषताएं है जो हम दोनों को बांधकर रखती हैं और जिसमें आने वाले वर्षों में कई गुना वृद्धि होगी। श्रीमती स्वराज ने कहा कि प्रवासी भारतीयों की गाथा साहस, दृढ़ संकल्प और क्षमता से जुड़ी है। उन्होंने गूगल के सीईओ सुन्दर पिछाई, माइक्रोसॉफ्ट सीओओ सत्या नडेला, अंतर्राष्ट्रीय मुद्रा कोष की प्रमुख अर्थशास्त्री गीता गोपीनाथ का उदाहरण दिया। उन्होंने विदेशों में भारत की नई लौ जलाने के लिए प्रवासी भारतीयों को धन्यवाद दिया।


    केन्द्रीय सूचना और प्रसारण राज्य मंत्री (स्वतंत्र प्रभार) और खेल एंव युवा मामलों के मंत्री श्री राज्य वर्धन सिंह राठौर ने भारतीयों की अनोखी और बांधने वाली ताकत की चर्चा की और कहा कि प्रवासी भारतीय समुदाय भारत का सर्वश्रेष्ठ दूत है। उन्होंने प्रवासी भारतीयों से आग्रह किया कि वे नये भारत के निर्माण में शामिल हों। श्री राठौर ने सांस्कृतिक मूल्यों और मातृभूमि के सम्मान को बचाने में एनआरआई की भूमिका की सराहना की।


    उत्तर प्रदेश के मुख्यमंत्री योगी आदित्य नाथ ने कहा कि उत्तर प्रदेश प्रवासी भारतीयों के बहुमूल्य योगदान की प्रतीक्षा कर रहा है। नार्वे के सांसद तीस वर्षीय हिमांशु गुलाटी ने 40 वर्ष पूर्व उनके माता पिता के भारत से नार्वे आने का उल्लेख किया। उन्होंने कहा कि प्राकृतिक संसाधन हमारी सबसे बड़ी सम्पत्ति हैं और युवाओं को महात्मा गांधी के इन मूल्यों को आत्मसात करना चाहिए, ‘ वह बदलाव खुद में लाइए जिसे आप देखना चाहते हैं ’ ।


    सम्मानित अतिथि न्यूजीलैंड के सांसद कंवलजीत सिंह बख्शी ने कहा कि कृषि और बागवानी ऐसे प्रमुख क्षेत्र हैं जहां भारत और न्यूजीलैंड सहयोग कर सकते हैं।


    उन्होंने दोहरी नागरिकता और राजनीति में सक्रिय भागीदारी के लिए अप्रवासी भारतीयों को राज्यसभा के लिए मनोनीत करने का अनुरोध किया। उन्होंने लोगों से आग्रह किया कि वह अपनी संस्कृति और विरासत पर गर्व करें।


    यूथ प्रवासी भारतीय दिवस का आयोजन एनआरआई युवाओं और अगली पीढ़ी के बीच नए भारत के विचारों को साझा करने के लिए किया गया।


    इस कार्यक्रम में बड़ी संख्या में एनआरआई युवक और एनएसएस कार्यकर्ता भाग ले रहे हैं।


    प्रधानमंत्री श्री नरेन्द्र मोदी कल 15वें प्रवासी भारतीय दिवस सम्मेलन के पूर्णसत्र का उद्घाटन करेंगे।


    इस अवसर पर मॉरीशस के प्रधानमंत्री प्रविन्द जगन्नाथ मुख्य अतिथि होंगे। इस वर्ष प्रवासी भारतीय दिवस की विषय-वस्तु है- नए भारत के निर्माण में प्रवासी भारतीयों की भूमिका।


    समापन दिवस के अवसर पर राष्ट्रपति श्री रामनाथ कोविंद भारत और विदेश में महत्वपूर्ण योगदान देने के लिए कुछ चुने हुए प्रवासी भारतीयों को 23 जनवरी, 2019 को प्रवासी भारतीय सम्मान से सम्मानित करेंगे।


    सम्मेलन के बाद 24 जनवरी को इसमें भाग लेने वाले प्रतिनिधि कुंभ मेले के लिए प्रयागराज जाएंगे। वे 25 जनवरी को दिल्ली आएंगे और राजपथ, नई दिल्ली में गणतंत्र दिवस परेड देखेंगे।


    ***


    आर.के.मीणा/अर्चना / केपी /डीसी


    

    
    (Release ID: 1560829) Visitor Counter : 215