      वित्‍त मंत्रालय

      सरकारी ऋण पर स्थिति-पत्र का आठवां संस्‍करण
      Posted On: 18 JAN 2019 7:26PM by PIB Delhi


    केन्‍द्र सरकार ने आज सरकारी ऋण पर स्थिति-पत्र (स्‍टैटस पेपर) का आठवां संस्‍करण जारी किया, जिसमें भारत सरकार की समग्र ऋण संबंधी स्थिति का विस्‍तृत विवरण दिया गया है। केन्‍द्र सरकार वर्ष 2010-11 से ही सरकारी ऋण पर वार्षिक स्थिति-पत्र जारी करती रही है।


    यह स्थिति-पत्र वर्ष के दौरान ऋण संबंधी परिचालनों का विस्‍तृत विवरण देकर और अंतर्राष्‍ट्रीय स्‍तर पर मान्‍य ऋण प्रदर्शन संकेतकों पर आधारित सार्वजनिक ऋण के पोर्टफोलियो की स्थिति का आकलन प्रस्‍तुत कर पारदर्शिता बढ़ाता है। इस स्‍टैटस पेपर में वर्ष 2017-18 के दौरान केन्‍द्र सरकार के राजको‍षीय घाटे के वित्‍त पोषण संबंधी परिचालनों का विस्‍तृत विवरण भी दिया गया है। केन्‍द्र सरकार की समग्र देनदारियां मध्‍यम अवधि में कमी का रुख दर्शा रही हैं और सरकार के ऋण पोर्टफोलियो में विवेकपूर्ण जोखिम का भी उल्‍लेख किया गया है। सरकार अपने राजकोषीय घाटे के वित्‍त पोषण के लिए मुख्‍यत: बाजार से जुड़ी उधारियां लेती है। ऋण संबंधी स्‍थायित्‍व के पारंपरिक संकेतकों यथा ऋण/जीडीपी अनुपात, कुल ऋण में अल्‍पकालिक ऋण/विदेशी कर्ज/एफआरबी की हिस्‍सेदारी इत्‍यादि से यह पता चलता है कि सरकार का ऋण पोर्टफोलियो विशेषकर ऋण स्‍थायित्‍व पैमानों की दृष्टि से संतोषजनक है और इसमें निरंतर बेहतरी हो रही है। स्‍टैटस पेपर में वर्ष 2018 से लेकर वर्ष 2021 तक के लिए केन्‍द्र सरकार की ऋण प्रबंधन रणनीति का भी उल्‍लेख किया गया है, जो सरकार की उधारी योजना का मार्गदर्शन करेगी। यह स्‍टैटस पेपर वित्‍त मंत्रालय की वेबसाइट http://www.dea.gov.in/central-government-borrowings पर उपलब्‍ध है।


    ***


    आर.के.मीणा/अर्चना / आरआरएस /जीआरएस – 284

    
    
    (Release ID: 1560565) Visitor Counter : 174