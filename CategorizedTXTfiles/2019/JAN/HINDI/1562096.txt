      रक्षा मंत्रालय

      पश्चिमी वायु कमान में खिलाड़ियों का अभिनंदन
      Posted On: 31 JAN 2019 11:41AM by PIB Delhi


    पश्चिमी वायु कमान मुख्‍यालय ने एयरफोर्स चैम्पियनशिप में शानदार प्रदर्शन करने वाले खिलाड़ियों का अभिनंदन करने के लिए एक कार्यक्रम का आयोजन किया। कार्यक्रम के दौरान एयर मार्शल सी हरि कुमार पीवीएसएम एवीएसएम वीएम वीएसएम एडीसी , एयर ऑफिसर कमांडिंग इन चीफ , पश्चिमी वायु कमान ने खिलाड़ियों का अभिनंदन किया और पदक विजेताओं तथा उनकी टीमों को 12 लाख रुपये प्रदान किये। इस कार्यक्रम में पश्चिमी वायु कमान के अन्‍य वरिष्‍ठ अधिकारियों और विभिन्‍न खिलाड़ियों ने भी भाग लिया।


    पश्चिमी वायु कमान ने वायु सेना के जांबाजों में खेल भावना को अंतर्निविष्ट करने के लक्ष्‍य से साल भर विभिन्‍न खेल प्रतियोगिताओं का आयोजन किया। इंटर एरिया और एयर फोर्स चैम्पियनशिप्‍स ऐसे आयोजन हैं , जहां प्रतिभाओं की पहचान की जाती है, ताकि उन्‍हें सर्वोच्‍च स्‍तरों पर प्रदर्शन करने के लिए तैयार किया जा सके। समय-समय पर वायु सेना के अनेक जांबाजों ने एयर फोर्स चैम्पियनशिप्‍स में अपना लोहा साबित किया है और इसके बाद सर्विसेज में वायु सेना का प्रतिनिधित्‍व किया है तथा अनेक राष्‍ट्रीय और अंतर्राष्‍ट्रीय स्‍पर्धाओं में भी भाग लिया है।


    हाल ही में सम्‍पन्‍न एयर फोर्स चैम्पियनशिप 2018-19 में , पश्चिमी वायु कमान के जवानों ने बेहतरीन प्रदर्शन किया। 18 स्‍पर्धाओं में से पश्चिमी वायु कमान ने तीन स्‍पर्धाओं में प्रथम, 8 स्‍पर्धाओं में द्वितीय तथा चार आयोजनों में तृतीय स्‍थान प्राप्‍त किये हैं। पश्चिमी वायु कमान के खिलाडि़यों ने 25 स्‍वर्ण, 18 रजत और 12 कांस्‍य पदक प्राप्‍त किये।


    एयर फोर्स चैम्पियनशिप के अलावा वायु सेना के जवानों ने विभिन्‍न अंतर्राष्‍ट्रीय स्‍पर्धाओं में भी हिस्‍सा लिया है और राष्‍ट्र को गौरवांवित किया है। हाल ही में सार्जेंट एस.रिजवी ने मैक्सिको में आयोजित आईएसएसएफ वर्ल्‍ड कप प्रतियोगिता में स्‍वर्ण पदक , जकार्ता में आयोजित एशियाई खेल 2018 में सार्जेंट दीपक ने रजत पदक जीता। राष्‍ट्रमंडल खेल 2018 में जूनियर वारेंट ऑफिसर रवि कुमार ने कांस्‍य पदक हासिल किया और दक्षिण कोरिया में आयोजित आईएसएसएफ विश्‍व कप प्रतियोगिता में प्रमुख एयरक्राफ्ट्समैन गौरव राणा ने कांस्‍य पदक प्राप्‍त किया।


    ****


    आर.के.मीणा/अर्चना/आरके/जीआरएस


    

    
    (Release ID: 1562096) Visitor Counter : 92
    
    
      Read this release in: English