      संस्‍कृति मंत्रालय

      राष्ट्रपति कल प्रयागराज कुंभ मेले का दौरा करेंगे
      
      कुंभ मेला स्वच्छ भारत जागरूकता सृजन का मंच उपलब्ध करा रहा है
      
      Posted On: 16 JAN 2019 7:03PM by PIB Delhi


    राष्ट्रपति श्री रामनाथ कोविंद कल प्रयागराज कुंभ मेला जाएंगे। इस दौरान वे मेले में परमार्थ निकेतन आश्रम के शिविर में आयोजित होने वाले दो दिवसीय गांधीवादी पुनरुत्थान शीर्ष सम्मेलन का उद्घाटन भी करेंगे। सम्मेलन को संबोधित करने से पहले राष्ट्रपति संगम पर पूजा अर्चना करेंगे और मेले में आए हुए साधु-संतों से भेंट करेंगे। वे महर्षि भारद्वाज की प्रतिमा का अनावरण भी करेंगे। उत्तर प्रदेश के राज्यपाल श्री राम नाइक, मुख्यमंत्री श्री योगी आदित्यनाथ और उप-मुख्यमंत्री श्री केशव प्रसाद मौर्य भी समारोह में हिस्सा लेंगे।


    प्रयागराज कुंभ मेले में धार्मिक और आध्यात्मिक गतिविधियों के साथ स्वच्छता के प्रति जागरूकता पैदा करने की मुहिम भी चल रही है। स्वच्छ भारत मिशन (ग्रामीण) ने सेक्टर-6 में एक हाइटेक प्रदर्शनी लगाई है। प्रदर्शनी में महात्मा गांधी, प्रधानमंत्री श्री नरेन्द्र मोदी, उत्तरप्रदेश के मुख्यमंत्री श्री योगी आदित्यनाथ के संबंध में डिजिटल आयोजन किए जा रहे हैं। प्रदर्शनी में एक बड़े स्क्रीन पर संदेश और फिल्में लगातार दिखाईं जाती हैं, जो स्वच्छता से संबंधित है। यह प्रदर्शनी 4 मार्च तक जारी रहेगी।


    पेयजल और स्वच्छता मंत्री सुश्री उमा भारती और उत्तर प्रदेश के उप-मुख्यमंत्री श्री केशव प्रसाद मौर्य सहित कई विशिष्टजनों ने प्रदर्शनी का दौरा किया है।


    ****


    आर.के.मीणा/एएम/एकेपी/डीए - 240


    

    
    (Release ID: 1560226) Visitor Counter : 96