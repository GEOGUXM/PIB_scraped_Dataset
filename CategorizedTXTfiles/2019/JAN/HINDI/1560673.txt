      गृह मंत्रालय

      स्वास्थ्य का सिद्धांत और अभ्यास हमारी संस्कृति और परंपरा में अंतर्निहित हैः श्री राजनाथ सिंह
      
      Posted On: 19 JAN 2019 7:38PM by PIB Delhi


    केंद्रीय गृहमंत्री श्री राजनाथ सिंह ने आज बेंगलुरु के राष्ट्रीय मानसिक जाँच एवं स्नायु विज्ञान संस्थान (निमहांस) के 23वें दीक्षांत समारोह को संबोधित किया। इस अवसर पर श्री राजनाथ सिंह ने कहा कि योग न केवल रोग की रोकथाम करता है बल्कि स्वास्थ्य और सुख को भी बढ़ावा देता है। उन्होंने कहा कि हालांकि दुनिया ने इसे मान्यता देने के साथ-साथ इसकी सराहना भी की है, लेकिन हमें इसे एक उचित स्थान देने की आवश्यकता है। उन्होंने कहा कि अंतर्राष्ट्रीय योग दिवस की सफलता को हर दिन के योगाभ्यास में परिवर्तित करना चाहिए। श्री राजनाथ सिंह ने कहा कि प्राचीन काल से ऋषियों और मुनियों ने मस्तिष्क को कई बीमारियों और स्वास्थ्य समस्याओं के कारण के स्रोत के रूप में देखा है।


    उन्होंने कहा कि इतिहास ने हम सभी को बहुत महत्वपूर्ण शिक्षाएं दी है कि एक राष्ट्र का धन उसके स्वस्थ नागरिक हैं और नागरिकों का स्वास्थ्य उन सभी की सामूहिक इच्छा पर निर्भर है। उन्होंने कहा कि अपने साथी मनुष्यों के स्वास्थ्य और भलाई को सुनिश्चित करना हम सबकी समग्र क्षमता पर निर्भर है। यह एक व्यापक और एकीकृत तंत्र है जो उन लोगों के लिए कार्य करता है जिन्हें सेवाओं की सबसे अधिक आवश्यकता है। उन्होंने कहा कि आज जब हम ब्रिटिश शासन से अपनी आजादी के 75 वर्ष पूरे होने का जश्न मनाने की दहलीज पर हैं, तो हमें अपने देश की आवश्यकता के अनुसार स्वास्थ्य देखभाल सेवाओं में और तेजी लाने की जरूरत है। गृहमंत्री ने कहा कि भारतीय चिकित्सा अनुसंधान परिषद की हाल कि रिपोर्ट ने जनसांख्यिकीय और रोग संक्रमण के कारक की जानकारी दी है। रिपोर्ट के अनुसार प्रत्येक राज्य को व्यापक राष्ट्रीय लक्ष्यों के तहत अपनी विशिष्ट रणनीति विकसित करने की आवश्यकता है। उन्होंने कहा कि भारत सरकार के दोहरे लक्ष्यों में न सिर्फ बीमारी को ग्रामीण स्तर पर दूर करने की जरूरत है जो लोगों को गरीबी की और ले जाती है बल्कि इस मंत्र को भी उजागर करने की आवश्यकता है कि स्वास्थ्य समृद्धि की निशानी है।


    इस दीक्षांत समारोह में केंद्रीय स्वास्थ्य और परिवार कल्याण मंत्री, श्री जगत प्रकाश नड्डा, बैंगलोर सेंट्रल निर्वाचन क्षेत्र के सांसद श्री पी.सी. मोहन, राज्यसभा सदस्य श्री राजीव गौड़ा, निमहांस के निदेशक और अन्य गणमान्य व्यक्ति भी उपस्थित थे।


    ***


    आर.के.मीणा/एएम/संजीव/एनके- 304

    
    
    (Release ID: 1560673) Visitor Counter : 74