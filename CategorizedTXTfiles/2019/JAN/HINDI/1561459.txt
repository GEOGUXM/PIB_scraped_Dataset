      राष्ट्रपति सचिवालय

      भारत के राष्ट्रपति ने 15वें प्रवासी भारतीय दिवस सम्मेलन के समापन सत्र को संबोधित किया
      Posted On: 23 JAN 2019 6:53PM by PIB Delhi


    भारत के राष्ट्रपति श्री रामनाथ कोविंद ने उत्तर प्रदेश के वाराणसी में आज (23 जनवरी 2019) 15 वें प्रवासी भारतीय दिवस सम्मेलन के समापन सत्र को संबोधित किया और इस दौरान उन्होंने प्रवासी भारतीय सम्मान पुरस्कार प्रदान किए।


    इस अवसर पर राष्ट्रपति ने कहा कि भारतीय प्रवासियों का समूह दुनिया में सबसे बड़ा है और उसका इतिहास भी प्रवासी भारतीयों जितना ही समृद्ध और विविध है। अतीत में देखें तो हमारे पूर्वज व्यापारी और भिक्षु के रूप में दक्षिण-पूर्व एशिया में गए थे। बाद में , कई लोगों ने सिल्क रूट के साथ व्यापार और उद्यमी के रूप में काम करना शुरू किया, और एक सदी से भी ज्यादा पहले , अनुबंध व्यवस्था के तहत हमने सात समुद्र पार करने वाले अपने लाखों लोगों को देखा है। हमारे प्रवासी भारतीयों के साथ दुनिया बहुत आगे बढ़ चुकी है। भारतीय प्रवासी अपने सांस्कृतिक लोकाचार और विविधता को अपनाते हुए आज वैश्विक ऊंचाइयों की कमान संभाल रहे हैं, और जब वे ऐसा करते हैं तो उन्हें एक समुदाय के रूप में अपनी एकता को संरक्षित और मजबूत करना होगा।


    राष्ट्रपति ने कहा कि भारतीय प्रवासियों की सफलता और कड़ी मेहनत ने एक मिसाल कायम की है। वे भारत का चेहरा हैं और विदेशों में इनकी पहचान है। हमें उन पर और उनकी उपलब्धियों पर गर्व है। लेकिन वास्तव में उनका जो योगदान है वह भारतीय मूल्य है। ये ऐसे मूल्य हैं जो आंतरिक रूप से भारतीयों में समाहित हैं।


    राष्ट्रपति ने कहा कि भारत आज एक अरब विचारों वाली भूमि है। भारत आज एक अरब अवसरों वाली भूमि है। उन्होंने प्रवासियों से भारत की विकास गाथा में शामिल होने का आह्वान किया। राष्ट्रपति ने कहा कि हम प्रवासी भारतीयों को ज्ञान-प्रदाताओं और पर्यटकों के रूप में भारत आने के लिए प्रोत्साहित करने की ताकत पर भरोसा करते हैं। हम कल की प्रतिभा पलायन की छवि को बदलना चाहते हैं और इसे प्रतिभाओं को आकर्षित करने वाली छवि के रूप में तब्दील करना चाहते हैं। उन्होंने न्यू इंडिया में योगदान करने और हिस्सेदार बनने के लिए प्रवासियों का आह्वान किया।


    इससे पहले दिन में , मॉरीशस गणराज्य के प्रधानमंत्री श्री प्रविंद जगन्नाथ , जो वाराणसी में प्रवासी भारतीय दिवस सम्मेलन में शामिल होने के लिए आए हुए हैं, उन्होंने राष्ट्रपति से मुलाकात की।


    इस चर्चा के दौरान राष्ट्रपति ने प्रवासी भारतीय दिवस सम्मेलन में मुख्य अतिथि होने के लिए श्री जगन्नाथ को धन्यवाद दिया और कहा कि उनकी उपस्थिति भारत-मॉरीशस के विशेष और अद्वितीय संबंधों, साझा इतिहास और विरासत से जुड़ी है।


    राष्ट्रपति के मूल भाषण का पाठ पढ़ने के लिए यहां क्लिक करें।


    *****


    हिंदी इकाई, पसूका, नई दिल्ली


    

    
    (Release ID: 1561459) Visitor Counter : 92