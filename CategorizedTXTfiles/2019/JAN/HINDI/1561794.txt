      उप राष्ट्रपति सचिवालय

      उपराष्‍ट्रपति ने झांकी में शामिल कलाकारों की लोक नृत्‍य प्रस्‍तुति देखी
      
      भारत की विविधता को समृद्ध बनाने के लिए कलाकारों की सराहना की

      Posted On: 28 JAN 2019 6:40PM by PIB Delhi

    उपराष्‍ट्रपति श्री एम. वेंकैया नायडू और उनकी धर्मपत्‍नी श्रीमती उषा नायडू ने आज नई दिल्‍ली में उपराष्‍ट्रपति आवास के प्रांगण में झांकी में शामिल कलाकारों द्वारा लोकनृत्‍य एवं शास्‍त्रीय नृत्‍य की प्रस्‍तुतियां देखी। देश के 10 राज्‍यों के इन कलाकारों ने गणतंत्र दिवस परेड में हिस्सा लिया था।


    श्री नायडू और श्रीमती नायडू ने जनजातीय अतिथियों तथा कलाकारों को बधाई दी और उनसे बातचीत की। ये कलाकार गणतंत्र दिवस समारोहों के हिस्‍से के रूप में प्रस्‍त‍ुति कर रहे थे इन कलाकारों ने 26 जनवरी को राजपथ पर गणतंत्र दिवस परेड के दौरान अपने संबंधित राज्‍य की झांकी पर आधारित प्रस्‍तुतियां की थीं।


    उपराष्‍ट्रपति ने भारत की लोक कला की विधाओं और परंपराओं के संरक्षण के लिए कलाकारों की सराहना की। भारत को विविध संस्‍कृतियों का सुगंधित गुलदस्‍ता बताते हुए , श्री नायडू ने कहा कि कलाकारों की प्रस्‍तुतियों से यह विविधता और भी अधिक समृद्ध हुई है। उपराष्‍ट्रपति ने कहा , ‘ हमारे पारंपरिक कौशल, साहित्‍य, संगीत, कविता और शिल्‍पकला से हमारी परंपराओं में समाहित जीवन के सार का पता चलता है। कला की ये विधाएं हमारे पूर्वजों की सृजनशीलता के जीवंत प्रमाण हैं।


    तमिलनाडु के कलाकारों ने काराक्‍कटम लोक नृत्‍य प्रस्‍तुत किया, जबकि महाराष्‍ट्र के कलाकारों ने टाकला लोक नृत्‍य की प्रस्‍तुति की। पूर्वोत्तर राज्यों - अरुणाचल प्रदेश, असम, सिक्किम और त्रिपुरा की ओर से मोनपा, सतोईया नित्या, तमांग सेतो और ममिता लोक नृत्य की प्रस्तुति‍ की गई। जम्मू-कश्मीर के कलाकारों ने राज्‍य की मिश्रित संस्‍कृति को दर्शाते हुए फूसिम नृत्‍य की प्रस्‍तुति की। गुजरात के कलाकारों ने मिश्रा रास की प्रस्‍तुति की, जबकि उत्तराखंड के कलाकारों ने हुडका छुडका की प्रस्‍तुति की। पंजाब के कलाकारों ने भांगड़ा प्रस्‍तुत किया।


    ***


    
    हिन्दी इकाई, पसूका, नई दिल्ली- 118
    

    
    (Release ID: 1561794) Visitor Counter : 254
    
    
      Read this release in: English