      आवास एवं शहरी कार्य मंत्रालय

      स्‍वच्‍छ सर्वेक्षण- 2019 पेपरलेस और डिजिटल प्रक्रिया सभी शहरों को शामिल करते हुए 4 जनवरी, 2019 से शुरू हो रही है- हरदीप एस. पुरी
      
      स्वच्छ भारत मिशन (शहरी) - 4124 शहरों और 21 राज्यों/ केन्‍द्र शासित प्रदेशों के शहरी क्षेत्रों को ओडीएफ घोषित किया गया
      
      आवास और शहरी मामलों के मंत्रालय की परामर्श समिति की बैठक आयोजित

      Posted On: 04 JAN 2019 6:52PM by PIB Delhi

    आवास और शहरी मामलों के राज्‍य मंत्री (स्‍वतंत्र प्रभार) श्री हरदीप एस. पुरी ने कहा कि देश के 83 प्रतिशत वार्डों से घर-घर से कचरा उठाया जा रहा है। 53 प्रतिशत वार्ड कचरे को अलग -अलग एकत्र कर रहे हैं और 46 प्रतिशत उत्‍पन्‍न कचरे की वैज्ञानिक विधि से प्रोसेसिंग की जा रही है। आवास और शहरी मामलों के मंत्रालय से जुड़ी परामर्श समिति के सदस्‍यों को संबोधित करते हुए ठोस अपशिष्‍ट प्रबंधन के बारे में जानकारी देते हुए उन्‍होंने कहा कि एकत्र हो रहे कचरे और इसके सुरक्षित निपटान की समस्‍या को सरकार सबसे अधिक प्राथमिकता दे रही है। सांसद श्री परवेश साहिब सिंह, श्री संतोख सिंह चौधरी, डॉ. श्रीकांत एकनाथ शिंदे, श्री भर्तृहरि महताब, सुश्री वंदना चव्‍हाण, श्री राघव लखनपाल, श्री रतनलाल कटारिया, डॉ. सत्यनारायण जटिया, श्री राजन बाबूराव विचारे और मंत्रालय के सचिव श्री दुर्गा शंकर मिश्रा तथा महापौर और नगर निकायों के प्रमुखों सहित अनेक वरिष्ठ अधिकारी भी इस बैठक में उपस्थित थे। उपस्थित सांसदों ने कुछ नगर पालिकाओं और आवास तथा शहरी मामलों के मंत्रालय द्वारा किये गये अच्‍छे कार्यों की सराहना की और अर्जित सफलताओं को लगातार बनाये रखने की जरूरत पर जोर दिया। पुणे , इंदौर , अंबिकापुर (छत्तीसगढ़) के मेयरों/निगम आयुक्तों/ प्रतिनिधियों द्वारा प्रस्तुतियां दी गईं।


    श्री हरदीप पुरी ने स्‍वच्‍छ भारत मिशन के तहत की गई प्रगति के बारे में सदस्‍यों को जानकारी देते हुए कहा कि व्‍यक्तिगत और समुदाय/सार्वजनिक शौचालयों के निर्माण के बारे में वस्‍तुगत लक्ष्‍य अर्जित किये जा रहे हैं। यह एक बड़ी चुनौती है , जिसमें समाज के सभी वर्गों की भागीदारी अपेक्षित है। यह नागरिकों के व्‍यवहार में बड़ा परिवर्तन है। स्‍वच्‍छ भारत मिशन में व्‍यवहार परिवर्तन रणनीति और सूचना, शिक्षा, संचार (आईईसी) को एक महत्‍वपूर्ण घटक के रूप में शामिल किया गया है। इस मिशन के तहत निर्मित सभी सार्वजनिक शौचालयों और मूत्रालयों का कम से कम पांच वर्ष का रखरखाव अनुबंध है। अगर उपयोगकर्ता अपनी मानसिकता नहीं बदलते है तो यह अनुबंध पर्याप्‍त नहीं है। सभी हितधारकों को यह सुनिश्चित करना चाहिए कि व्‍यक्तिगत लक्ष्‍यों को हासिल करना उतना ही जरूरी है, जितना मानसिकता परिवर्तन है।


    इस मिशन के तहत शुरू किये गये कुछ नवाचार प्रयासों का जिक्र करते हुए उन्‍होंने बताया कि पहला सर्वेक्षण 73 शहरों में किया गया। सर्वेक्षण का दूसरा दौर 434 शहरों में किया गया। स्‍वच्‍छ सर्वेक्षण- 2 018 में 4,203 शहर शामिल किये गये। इस प्रकार यह दुनिया में स्‍वच्‍छता सर्वेक्षण का सबसे बड़ा सर्वेक्षण हो गया। स्‍वच्‍छ सर्वेक्षण- 2019 में सभी यूएलबी शामिल किये जायेंगे।


    दुनिया में अपने किस्‍म के पहले प्रयास के रूप में आवास और शहरी मामलों के मंत्रालय ने शहरों में सार्वजनिक और समुदाय शौचालयों की गुगल-मैप पर उपलब्‍धता दर्शाने के लिए गुगल के साथ भागीदारी की है। इससे लोगों अपने आस-पास इन सुविधाओं का आसानी से पता लगाने में मदद मिलेगी। अभी तक यह सुविधा देश के 1000 से अधिक शहरों और कस्‍बों में पूरी की जा चुकी हैं।


    अब न केवल इस गति को बनाये रखने पर ही ध्‍यान दिया जायेगा , बल्कि नवाचारी, परिवर्तन लाने वाली पहुंच, शहरी, स्‍थानीय निकायों की लगातार क्षमता निर्माण के साथ-साथ मजबूत नियामक और कानूनी ढांचे और कड़े अनुपालन जैसे प्रयासों से स्‍वच्‍छता की गति बढ़ाने पर भी जोर दिया जायेगा।


    ***


    आर.के.मीणा/एएम/आईपीएस / एसएस –45


    

    
    (Release ID: 1558704) Visitor Counter : 168