      निर्वाचन आयोग

      9वां राष्‍ट्रीय मतदाता दिवस 25 जनवरी, 2019 को मनाया जाएगा
      Posted On: 24 JAN 2019 6:56PM by PIB Delhi


    देश 25 जनवरी , 2019 को 9वां राष्‍ट्रीय मतदाता दिवस मनाएगा। यह समारोह पूरे देश में 6 लाख से अधिक स्‍थानों पर होगा। इसके दायरे में लगभग 10 लाख मतदाता केंद्र होंगे। समारोह के दौरान नये मतदाताओं का स्‍वागत किया जाएगा और उन्‍हें मतदाता फोटो पहचान पत्र दिए जाएंगे।


    दिल्‍ली कैंट के मानेकशॉ सेंटर में भारत निर्वाचन आयोग द्वारा आयोजित राष्‍ट्रीय समारोह में राष्‍ट्रपति श्री रामनाथ कोविंद मुख्‍य अतिथि होंगे। विधि मंत्री श्री रवि शंकर प्रसाद समारोह में विशेष रूप से उपस्थित रहेंगे। आगामी लोकसभा चुनाव के मद्देनजर राष्‍ट्रीय मतदाता दिवस की थीम ‘ कोई मतदाता न छूटे ’ को रखा गया है।


    इस अवसर पर ‘ माई वोट मैटर्स ’ नामक एक त्रैमासिक पत्रिका का भी विमोचन किया जाएगा और आयोग उसकी पहली प्रति माननीय राष्‍ट्रपति को पेश करेगा।


    उत्‍कृष्‍ट निर्वाचन व्‍यवहारों के लिए राष्‍ट्रीय पुरस्‍कार उन अधिकारियों को प्रदान किए जाएंगे , जिन्‍होंने चुनाव कराने में शानदार कामकाज किया है। इसके अलावा पुरस्‍कार उन सिविल सोसायटी संगठनों और मीडिया संस्‍थानों को भी प्रदान किए जाएंगे , जिन्‍होंने मतदाता जागरूकता के क्षेत्र में बेहतरीन योगदान किया है।


    इस अवसर पर बांग्‍लादेश , भूटान , कजाकिस्‍तान , मालदीव , रूस और श्रीलंका के मुख्‍य चुनाव आयुक्‍त तथा वरिष्‍ठ अधिकारी भी उपस्थित रहेंगे। राजनीतिक दलों के सदस्‍यों और सांसदों सहित विभिन्‍न देशों के राजनयिकों तथा निर्वाचन एवं लोकतंत्र के क्षेत्र में काम करने वाले राष्‍ट्रीय और अंतरराष्‍ट्रीय संगठनों के प्रतिनिधियों के भी इस राष्‍ट्रीय समारोह में हिस्‍सा लेने की आशा है।


    राष्‍ट्रीय मतदाता दिवस पूरे देश में वर्ष 2011 से 25 जनवरी को मनाया जाता रहा है। उल्‍लेखनीय है कि इसी दिन 1950 में भारत निर्वाचन आयोग की स्‍थापना हुई थी। यह आयोग का स्‍थापना दिवस है। राष्‍ट्रीय मतदाता दिवस का मुख्‍य उद्देश्‍य मतदाता सूची में नाम दर्ज कराने को प्रोत्‍साहित करना है और सूची को सटीक बनाना है। इस दौरान नये मतदाताओं को प्रोत्‍साहित भी किया जाता है। यह दिवस देश के मतदाताओं को समर्पित है और इस दिन निर्वाचन प्रक्रिया में हिस्‍सेदारी करने के लिए मतदाताओं को जागरूक किया जाता है।


    ***


    हिन्‍दी इकाई , पसूका , नई दिल्‍ली


    

    
    (Release ID: 1561324) Visitor Counter : 2025
    
    
      Read this release in: English