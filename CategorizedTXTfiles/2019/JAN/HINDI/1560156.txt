      पूर्वोत्‍तर क्षेत्र विकास मंत्रालय

      मिजोरम के मुख्यमंत्री श्री पु जोरमथांगा ने डॉ. जितेन्द्र सिंह से मुलाकात की
      
      डॉ. जितेन्द्र सिंह ने कहा कि विकास परियोजनाओं के लिए धन की कोई कमी नहीं है; धनराशि समय पर जारी करने के लिए उपयोग प्रमाण-पत्र जल्द से जल्द जमा करने के लिए कहा
      
      Posted On: 16 JAN 2019 5:35PM by PIB Delhi


    मिजोरम के मुख्यमंत्री श्री पु जोरमथांगा ने पिछले महीने पद की शपथ लेने के बाद राजधानी की अपनी पहली यात्रा के दौरान आज केन्द्रीय पूर्वोत्तर क्षेत्र विकास मंत्री डॉ. जितेन्द्र सिंह से मुलाकात की। उन्होंने बांस उत्पादन के अलावा सड़क और अन्य बुनियादी ढांचा क्षेत्रों सहित राज्य में विकास परियोजनाओं से संबंधित मुद्दों के बारे में विचार-विमर्श किया।


    श्री जोरमथांगा ने राज्य के दूर-दराज के क्षेत्रों में सड़क जुड़ाव से संबंधित विकास परियोजनाएं तेजी से शुरू करने का अनुरोध किया। इस पर डॉ. जितेन्द्र सिंह ने कहा कि राज्य सरकार अंतर्राज्यीय राजमार्गों, राज्य राजमार्गों को अन्य ग्रामीण सड़कों का जाल फैलाने के लिए पूर्वोत्तर सड़क क्षेत्र विकास योजना (एनईआरएसडीएस) का उपयोग कर सकती है।


    डॉ. जितेन्द्र सिंह ने उन्हें आश्वासन दिया कि धनराशि जारी करने के रास्ते में कोई बजट बाधा नहीं होगी। उन्होंने मुख्यमंत्री से पूर्वोत्तर क्षेत्र विकास मंत्रालय और पूर्वोत्तर परिषद (एनईसी) के माध्यम से राज्य सरकार को पहले से जारी की गई धनराशि के संबंध में उपयोगिता प्रमाण-पत्र (यूसी) जमा करने के लिए कहा। डॉ. जितेन्द्र सिंह ने कहा कि राज्य सरकार को अभी भी चालू वित्त वर्ष के लिए राज्य को आबंटित लगभग 225 करोड़ रुपए का उपयोग करना है जबकि हम पहले ही अंतिम तिमाही में प्रवेश कर चुके हैं। इसके अलावा राज्य चालू वित्त वर्ष के लिए 40 करोड़ रुपए की अतिरिक्त राशि का हकदार हो चुका है। डॉ. जितेन्द्र सिंह ने इस बात पर जोर दिया कि नई राज्य सरकार को उपयोगिता प्रमाण-पत्र समय पर जमा करने चाहिए ताकि विकास कार्य में तेजी आ सके।


    मिजोरम के मुख्यमंत्री ने बांग्लादेश और म्यांमार को बांस के निर्यात की भारी संभावनाओं पर जोर देते हुए डॉ. जितेन्द्र सिंह से सीमा व्यापार खोलने में मदद करने का अनुरोध किया। डॉ. जितेन्द्र सिंह ने कहा कि राज्य सरकार को प्रधानमंत्री श्री नरेन्द्र मोदी की अध्यक्षता में केन्द्रीय मंत्रिमंडल द्वारा पिछले वर्ष अनुमोदित राष्ट्रीय बांस मिशन (एनबीएन) का उपयोग करना चाहिए। इस मिशन को केन्द्रीय कृषि और किसान कल्याण मंत्रालय के तहत सृजित किया गया है। इस उद्देश्य के लिए www.nbm.nic.in वेबसाइट को विशेष रूप से सृजित किया गया है।


    ***


    आर.के.मीणा/एएम/आईपीएस/डीसी- 233
    
    

    
    (Release ID: 1560156) Visitor Counter : 136