      पोत परिवहन मंत्रालय

      जेएनपीटी विश्‍व के शीर्ष 30 कंटेनर पोर्ट्स में सूचीबद्ध होने वाला पहला भारतीय बंदरगाह बना
      
      जेएनपीटी ने निगरानी और अपने निर्यात-आयात साझेदारों के लिए कारोबार प्रक्रिया को आसान बनाने के लिए ऐप सेवा शुरु की

      Posted On: 22 JAN 2019 5:34PM by PIB Delhi

    जवाहरलाल नेहरू पोर्ट ट्रस्‍ट (जेएनपीटी) , विश्‍व के शीर्ष 30 कंटेनर पोर्ट्स में शुमार हो गया है। लॉयड्स की नवीनतम रिपोर्ट के अनुसार जेएनपीटी ने अपने पिछले स्‍थान से पांच स्‍थान ऊपर आकर सूची में 28वां स्‍थान प्राप्‍त किया है। यह बंदरगाह की व्‍यापक दक्षता को बढ़ावा देने के लिए जेएनपीटी द्वारा किये जा रहे प्रयासों और कार्यान्वित किये जा रहे कार्यनीतिक कदमों का प्रमाण है।


    ‘ कारोबार करने में आसानी ’ की पहल के तहत की गई विभिन्न नई पहलों ने न केवल बंदरगाह के व्यवसाय के समग्र विकास में मदद की है , बल्कि निर्यात - आयात व्यापार को समय और लागत में बचत करने का अवसर प्रदान किया है , जिनकी बदौलत विकास को गति मिली है। परिचालन में दक्षता प्राप्त करना और बेहतर सेवाओं के समाधान की तलाश करना एक निरंतर चलने वाली प्रक्रिया है , ताकि निर्यात - आयात संबंधी कारोबारी समुदाय इससे लाभान्वित हो सके।


    जेएनपीटी ने अपने निर्यात - आयात साझेदारों के लिए खेप की बेहतर निगरानी और व्यापार प्रक्रिया को सुगम बनाने के लिए अपनी ऐप सेवा भी शुरू की है। इस ऐप की बदौलत व्यापारी अपनी खेप तथा बंदरगाह के यातायात और मौसम संबंधी अपडेट के बारे में सभी प्रकार की उपयुक्‍त जानकारी आसानी से प्राप्‍त कर सकेंगे। यह ऐप नियमित अंतराल पर उपयुक्‍त जानकारी को अद्यतन करता रहेगा , ताकि व्यापारी नवीनतम जानकारी से लैस रहें। यह ऐप एंड्रॉइड और आईओएस पर उपलब्ध होगा। इस ऐप को जेएनपीटी के अध्यक्ष हितधारकों की उपस्थिति में लॉन्च किया। उन्‍होंने सभी हितधारकों से अनुरोध किया कि वे ऐप का उपयोग करें और नियमित रूप से अपनी प्रतिक्रियाओं और सिफारिशों को साझा करें , ताकि ऐप को निर्यात - आयात समुदाय की मांग के अनुसार अद्यतन किया जा सके।


    ****


    हिन्‍दी ईकाई , पसूका
    

    

    
    (Release ID: 1561134) Visitor Counter : 56