      नागरिक उड्डयन मंत्रालय

      श्री सुरेश प्रभु ने उड़ान-3.0 के परिणाम घोषित किये
      
      सफल एयरलाइन्स को पुरस्कार पत्र प्रदान किये
      
      16 गैर-सेवा हवाई अड्डे, 17 अर्द्ध-सेवा हवाई अड्डों, 6 वाटर एयरोड्रोम और 50 सेवा हवाई अड्डों सहित 89 हवाई अड्डों को जोड़ा जाएगा
      
      देश के 29 राज्यों में स्थित 235 हवाई मार्गों (189 आरसीएस मार्गों तथा 46 पर्यटन मार्गों) को जोड़ा जाएगा

      Posted On: 25 JAN 2019 4:48PM by PIB Delhi

    केन्द्रीय नागर विमानन और वाणिज्य मंत्री श्री सुरेश प्रभु ने आज “ उड़े देश का आम नागरिक ” (उड़ान) योजना के परिणामों की घोषणा की। मीडिया को संबोधित करते हुए, श्री प्रभु ने सफल एयरलाइन्स को पुरस्कार प्रमाण पत्र सौंपे।


    उड़ान – 3


    मंत्री श्री प्रभु ने कहा कि निविदा के सफल चक्रों के बाद नागर विमानन मंत्रालय ने उड़ान योजना के तहत सबसे बड़े निविदा चक्र को लांच किया है। इसके लिए पर्यटन मंत्रालय के परस्पर समन्वय से प्रसिद्ध पर्यटन स्थलों को भी जोड़ा गया है। उड़ान-3 की मुख्य विशेषताएं हैं –

     1. पर्यटन मंत्रालय के समन्वय से पर्यटन मार्गों का उड़ान-3 में शामिल करना।
     2. वाटर एयरोड्रोमस को जोड़ने के लिए सी-प्लेन को शामिल करना।
     3. पूर्वोत्तर क्षेत्र के विभिन्न हवाई-मार्गों को उड़ान योजना के अंतर्गत लाना।

    निविदा की प्रक्रिया


    एएआई ने 02 नवंबर, 2018 को उडान के प्रावधानों के अंतर्गत निविदा कर्ताओं / एयरलाइन संचालकों से प्रारंभिक प्रस्ताव आमंत्रित किए। इसके बाद 06 नवंबर, 2018 को निविदा कर्ताओं के साथ बैठक की गई। प्रारंभिक प्रस्तावों को जमा करने की अंतिम तिथि 18 दिसंबर, 2018 थी।


    इसके बाद एएआई ने 19 दिसंबर, 2018 को प्रारंभिक प्रस्तावों के बदले विस्तृत प्रस्ताव आमंत्रित किए। विस्तृत प्रस्ताव जमा करने की अंतिम तिथि 28 दिसंबर, 2018 थी। इसके बाद वित्तीय और तकनीकी निविदाओं को खोला गया और उनकी जांच की गई।


    उद्योग की उत्साहवर्धक प्रतिक्रिया


    नागर विमानन मंत्रालय के सचिव श्री आर.एन.चौबे ने कहा कि संचालकों द्वारा दी गई प्रतिक्रियाएं उत्साहवर्धक है। भारतीय विमान पत्तन प्राधिकरण (एएआई) उडान योजना को लागू करने वाली एजेंसी है। एजेंसी को 15 निविदाकर्ताओं से 111 प्रारंभिक निविदाएं और 17 विस्तृत निविदाएं प्राप्त हुईं।


    श्री चौबे ने कहा कि पुरस्कार के लिए 73 प्रस्तावों की पहचान की गई है।


    जोड़े जाने वाले हवाई अड्डे : 16 गैर-सेवा हवाई अड्डे , 17 अर्द्ध-सेवा हवाई अड्डे , 6 वाटर एयरोड्रोम और 50 सेवा हवाई अड्डें सहित 89 हवाई अड्डों को जोड़ा जाएगा। इन हवाई अड्डों का चयन पुरस्कार के लिए चयनित प्रस्तावों के आधार पर किया गया है।


    भौगोलिक विस्तार : देश के 29 राज्यों में स्थित 235 हवाई मार्गों (189 आरसीएस मार्गों तथा 46 पर्यटन मार्गों) को जोड़ा जाएगा।


    कनेक्टिविटी को बेहतर बनाना : पुरस्कार के लिए चयनित प्रस्तावों के आधार पर आरसीएस मार्गों में सीटों की संख्या में 69.30 लाख वार्षिक की वृद्धि होगी। सी-प्लेन के माध्यम से एक लाख वार्षिक सीटें बढ़ेंगी तथा पर्यटन मार्गों पर सीटों की संख्या में 15 लाख वार्षिक की बढ़ोत्तरी होगी।


    उडान-3 का संपूर्ण ब्यौरा देखने के लिए यहां क्लिक करें


    ****


    हिन्‍दी इकाई , पसूका , नई दिल्‍ली -

    
    
    (Release ID: 1561532) Visitor Counter : 179
    
    
    
    
    

3.