      निर्वाचन आयोग

      भारत निर्वाचन आयोग ने मतदाता जागरूकता के लिए रेडियो जॉकियों की कार्यशाला आयोजित की
      Posted On: 22 JAN 2019 2:49PM by PIB Delhi


    भारत निर्वाचन आयोग ने मतदाता जागरूकता के लिए रेडियो जॉकियों की कार्यशाला आयोजित की। इसमें आकाशवाणी और विभिन्न निजी एफएम चैनलों ने हिस्सा लिया। बिग एफएम, रेड एफएम, फीवर 104 एफएम, रेडियो नशा, इश्क एफएम और रेडियो सिटी जैसे प्रमुख एफएम चैनलों के कुल 19 रेडियो जॉकियों ने दो घंटे के सत्र में हिस्सा लिया। सत्र के दौरान उन्हें मतदाताओं को शिक्षित करने की जानकारी दी गई।


    यह कार्यशाला आयोग की उस गतिविधि का हिस्सा है, जिसके तहत आयोग प्रमुख हितधारकों के साथ सहयोग कर रहा है। एफएम रेडियो महत्वपूर्ण माध्यमों में शामिल है, जो मतदाताओं को चुनाव प्रक्रिया से जोड़ता है। इस कार्यशाला का आयोजन इसलिए किया गया है, ताकि रेडियो जॉकियों को चुनाव प्रक्रिया से परिचित कराया जा सके और वे अपने श्रोताओं तक सटीक जानकारी पहुंचाने में मदद कर सकें।


    सत्र की शुरूआत भारत निर्वाचन आयोग के सचिव श्री ए. के. पाठक के वक्तव्य से शुरू हुई, जिसमें उन्होंने कार्यशाला की भूमिका प्रस्तुत की। उसके बाद सत्र में हिस्सा लेने वालों को आयोग द्वारा मतदाता शिक्षा के लिए उठाए जाने वाले विभिन्न कदमों की जानकारी दी गई। इनमें ईवीएम वीवीपैट के प्रति जागरूकता और 2019 के लोकसभा चुनाव से पहले मतदाता सूची में विवरण की जानकारी संबंधी अभियान पर विशेष बल दिया गया।


    निदेशक, सुश्री पदमा आंगमो ने प्रतिभागियों के साथ बातचीत की और उनके सवालों के जवाब दिए। इसके उपरांत एक क्विज का आयोजन किया गया, जिसमें दिलचस्प सवालों के जरिए मतदाता जागरूकता पर बुनियादी सूचनाएं प्रदान की गई। भारत निर्वाचन आयोग के अवर सचिव श्री सुजीत कुमार मिश्र ने धन्यवाद ज्ञापन प्रस्तुत किया।


    ****


    आर.के.मीणा/एएम/एकेपी/डीसी

    
    
    (Release ID: 1560922) Visitor Counter : 218