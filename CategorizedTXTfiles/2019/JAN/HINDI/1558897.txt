      शिक्षा मंत्रालय

      अनुसंधान ही नवोन्‍मेष ला सकते हैं- श्री प्रकाश जावडेकर
      Posted On: 06 JAN 2019 4:37PM by PIB Delhi


    केन्‍द्रीय मानव संसाधन विकास मंत्री श्री प्रकाश जावडेकर ने कहा है कि केवल शोध कार्य ही विभिन्‍न क्षेत्रों में नवोन्‍मेष का मार्ग प्रशस्‍त कर सकते हैं जालंधर स्थित लवली प्रोफेशनल विश्‍वविद्यालय में चल रहे 106वें भारतीय विज्ञान सम्‍मेलन के दौरान 8वें महिला विज्ञान सम्‍मेलन के समापन-सत्र को संबोधित करते हुए उन्‍होंने कहा कि राष्‍ट्र निर्माण के लिए अनुसंधान और विकास सबसे महत्‍वपूर्ण पूर्वापेक्षाएं हैं। उन्‍होंने कहा कि यह केवल अनुसंधान ही है जो देशों को किसी भी क्षेत्र में किसी भी प्रकार की समस्‍याओं को दूर करने में मदद करता है , इसलिए ही अनुसंधान कार्य को मजबूत किया जा रहा है और केन्‍द्र सरकार द्वारा इसे सर्वप्रमुखता दी गई है।


    श्री प्रकाश जावड़ेकर ने कहा कि केन्‍द्र सरकार ने भारत में अनुसंधान और विकास कार्य को मजबूत करने के लिए एक कार्यक्रम का शुरूआत शुभारंभ किया है। 106वें भारतीय विज्ञान सम्‍मेलन के उद्घाटन सत्र के दौरान प्रधानमंत्री श्री नरेन्‍द्र मोदी द्वारा दिये गये ‘जय अनुसंधान’ के नारे के बारे में बात करते हुए उन्‍होंने कहा ‘यह अनुसंधान और नवोन्‍मेष के प्रति केन्‍द्र की प्रतिबद्धता को दर्शाता है। एनडीए की सरकार ने प्रगतिशील समाधान के लिए इस साल 200 करोड़ रूपये का एक कोष बनाया था और देशभर में एक हजार महाविद्यालयों को नवोन्‍मेष केन्द्रित किया जा रहा है।‘ उन्‍होंने विश्‍वविद्यालयों और अन्‍य शिक्षण संस्‍थानों से अपने स्‍तर पर नवोन्‍मेष क्‍लबों की स्‍थापना करने का भी आह्वान किया।


    श्री प्रकाश जावड़ेकर ने देश के सामने आने वाली विभिन्‍न समस्‍याओं का उल्‍लेख किया और समाजिक एवं आर्थिक समस्‍याओं के समाधान के लिए महिलाओं को आगे आने और विज्ञान की धारा से जुड़ने के लिए आमंत्रित किया। उन्‍होंने कहा कि केन्‍द्र सरकार ने अनुसंधान प्रयोगशालाओं को सहायता प्रदान करने के लिए उच्‍च शिक्षा वित्‍त एजेंसी (एचईएफए) के अंतर्गत एक कोष स्‍थापित किया था। इसी वर्ष मंत्रालय द्वारा इसी उद्देश्‍य के लिए लगभग 33 हजार करोड़ रूपये खर्च किये जा रहे हैं , जबकि समाजिक विज्ञान अनुसंधान की सहायता और इसे प्रोत्‍साहित करने के लिए 250 करोड़ रूपये निर्धारित किये गये हैं। उन्‍होंने कहा कि स्‍पार्क (एसपीएआरके) सरकार की एक मुख्‍य परियोजना है, जिसका शुभारंभ छात्रों द्वारा उनकी महत्‍वाकांक्षी अनुसंधान परियोजनाओं को पूरा करने के लिए विदेश जाने की बजाय भारत में ही उन्‍हें सहायता और प्रोत्‍साहन प्रदान करने के लिए किया गया है। इस संदर्भ में मंत्रालय ने अनुसंधान और नवोन्‍मेष कार्य के लिए प्रति छात्र प्रति माह एक लाख रूपये की छात्रवृति प्रदान करने की योजना भी बनाई है। उन्‍होंने कहा कि सरकार छात्रों, शिक्षकों और उद्योगपतियों को नवोन्‍मेष और अनुसंधान कार्य के लिए एक स्‍थान पर ला रही है। सरकार द्वारा की गई इस पहल में न केवल ब्रेन-ड्रेन को रोका, बल्कि इसे ब्रेन-गेन में बदल दिया। उन्‍होंने कहा कि‍ चीजों को उचित परिप्रेक्ष्‍य में समझने के लिए मन के वैज्ञानिक स्‍वभाव को विकसित करना आवश्‍यक है।


    श्री प्रकाश जावड़ेकर ने कहा कि जबतक विज्ञान प्रयोगशालाएं और अनुसंधान कार्य मजबूत नहीं होंगे तब तक देश तरक्‍की नहीं कर सकता। इसी उद्देश्‍य के साथ सरकार ने देश के विभिन्‍न आईआईटी में छह अनुसंधान पार्क स्‍थापित किये हैं , जहां छात्र और शिक्षक अपना अनुसंधान कार्य कर रहे हैं। उन्‍होंने कहा कि विज्ञान को पढ़ाने और सीखने के अच्‍छे अवसर हैं और यह केवल विज्ञान ही है जो भारत को विश्‍व गुरू बना सकता है।


    ***


    आर.के.मीणा/अर्चना / पीकेए/एसएस-63


    

    
    (Release ID: 1558897) Visitor Counter : 140