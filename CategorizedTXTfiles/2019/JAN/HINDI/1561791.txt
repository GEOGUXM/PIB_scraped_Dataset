      पेयजल एवं स्‍वच्‍छता मंत्रालय

      एमडीडब्ल्यूएस और डीएफएस की संयुक्‍त पहल से जल एवं स्वच्छता के लिए स्‍वच्‍छ क्रेडिट को मिलेगी रफ्तार
      Posted On: 24 JAN 2019 6:35PM by PIB Delhi


    पेयजल एवं स्वच्छता मंत्रालय (एमडीडब्ल्यूएस) ने वित्तीय सेवा विभाग (डीएफएस) के साथ मिलकर आज एक कार्यशाला का आयोजन किया ताकि डीएफएस के स्वच्‍छता पखवाड़े के दौरान बड़े बैंकों एवं वित्‍तीय संस्‍थानों द्वारा जल एवं स्वच्छता (डब्ल्यूएएसएच) क्षेत्र में ऋण बढ़ाने के लिए ' स्‍वच्‍छ क्रेडिट ' को बढ़ावा दिया जा सके। इस कार्यशाला में सार्वजनिक और निजी क्षेत्र के प्रमुख बैंकों , गैर-बैंकिंग वित्तीय संस्थानों , एमएफआई और यूनिसेफ , वर्ल्‍ड बैंक एवं वाटर डॉट ओआरजी जैसे विकास भागीदारों के वरिष्ठ प्रतिनिधियों ने भाग लिया।


    प्रतिभागियों का स्वागत एमडीडब्ल्यूएस में संयुक्त सचिव श्री समीर कुमार और वाटर डॉट ओआरजी के प्रबंध निदेशक सुश्री वेदिका भंडारकर ने किया जिन्‍होंने डब्‍ल्‍यूएएसएच क्षेत्र को ऋण देने के लिए कारोबार की रूपरेखा और 80,000 करोड़ रुपये से अधिक के बाजार अवसर के बारे में बताया। सुश्री भंडारकर ने कहा कि पिछले कुछ वर्षों के दौरान भारत में 2,800 करोड़ रुपये के 20 लाख डब्‍ल्‍यूएएसएच ऋण पहले ही वितरित किए जा चुके हैं जिनमें पुनर्भुगतान की दर 99 प्रतिशत से अधिक रही।


    एमडीडब्ल्यूएस में सचिव श्री परमेश्‍वरन अय्यर ने सभा को संबोधित करते हुए स्वच्छ भारत मिशन (एसबीएम) को एक जनआंदोलन बनाने की बात की। उन्‍होंने पिछले चार वर्षों के दौरान हुए फायदे को बनाए रखने की दिशा में शौचालयों के उन्‍नयन एवं रेट्रोफिटिंग के लिए वित्‍त पोषण एवं ऋण के महत्‍व को उजागर किया। उन्होंने कहा कि बैंकिंग फाइनेंस के सामाजिक बुनियादी ढांचा श्रेणी के तहत जल एवं स्वच्छता पहले से ही भारतीय रिजर्व बैंक के प्राथमिकता वाले क्षेत्रों के लिए ऋण ढांचे का हिस्सा है। उन्होंने ठोस एवं तरल अपशिष्ट प्रबंधन के लिए जलापूर्ति और बुनियादी ढांचे की भूमिका को रेखांकित किया। उन्‍होंने बताया कि बैंक एवं वित्तीय संस्थान किस प्रकार इन क्षेत्रों में सृजित बड़े अवसरों को भुना सकते हैं।


    डीएफएस में सचिव श्री राजीव कुमार ने एसबीएम के तहत भारत में स्वच्छता कवरेज बढ़ाने में एमडीडब्ल्यूएस के प्रयासों की सराहना की और डब्ल्यूएएसएच ऋण के महत्व का पुरजोर समर्थन किया। उन्होंने बैंकरों एवं स्वच्छता विशेषज्ञों की एक विशेष समिति गठित करने की घोषणा की ताकि स्‍वच्‍छ क्रेडिट को आगे बढ़ाया जा सके। उन्होंने सभा को यह भी बताया कि देश भर में बैंकों की प्रत्येक शाखा के सभी शौचालयों को उनके ग्राहकों के अलावा आम जनता के लिए भी खोलने का निर्देश दिया गया है।


    एक ओपन हाउस सत्र भी आयोजित किया गया जिसमें प्रतिभागियों ने भारत सरकार के दोनों सचिवों के साथ बातचीत की और अपने ऋण पोर्टफोलियो में जल एवं स्वच्छता की हिस्सेदारी बढ़ाने के लिए प्रतिबद्धता जताई। ओपन हाउस के बाद चुनिंदा बैंकों , एनबीएफसी और एमएफआई ने डब्‍ल्‍यूएएसएच ऋण के लिए उनके द्वारा किए जा रहे कार्यों पर केस स्‍टडी प्रस्‍तुत की।


    स्वच्छ भारत मिशन ने पिछले चार वर्षों के दौरान ग्रामीण स्वच्छता में तेजी से प्रगति की है। स्वच्छता कवरेज आज बढ़कर 98 प्रतिशत हो गया है जो 2014 में 39 प्रतिशत था। देश भर में 5.47 लाख गांवों , 600 जिलों और 27 राज्यों एवं केंद्रशासित प्रदेशों को खुले में शौच मुक्त ( ओडीएफ ) पहले ही घोषित किया जा चुका है। भारत 2 अक्टूबर 2019 तक ओडीएफ का दर्जा हासिल करने के लिए अग्रसर है।


    ******


    हिन्दी इकाई, पसूका, नई दिल्ली-123


    

    
    (Release ID: 1561791) Visitor Counter : 18
    
    
      Read this release in: English