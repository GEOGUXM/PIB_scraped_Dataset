      प्रधानमंत्री कार्यालय

      प्रधानमंत्री ने अहमदाबाद में अत्याधुनिक सरदार वल्लभ भाई पटेल आयुर्विज्ञान और अनुसंधान संस्थान का उद्घाटन किया, कहा- सरकार गरीबों की पक्षधर और उसका फोकस स्वास्थ्य सुविधाओं के विस्तार पर है
      Posted On: 17 JAN 2019 2:20PM by PIB Delhi


    
    प्रधानमंत्री श्री नरेन्द्र मोदी ने आज अहमदाबाद में अत्याधुनिक सरदार वल्लभ भाई पटेल आयुर्विज्ञान और अनुसंधान संस्थान का उद्घाटन किया। अहमदाबाद नगर निगम द्वारा निर्मित 78 मीटर ऊंचा, 1500 बिस्तरों वाला यह अस्पताल एयर एम्बुलेंस सहित सभी अत्याधुनिक सुविधाओं से सम्पन्न है।


    प्रधानमंत्री ने अस्पताल की सुविधाओं की समीक्षा की। उन्होंने इस प्रकार का विश्वस्तरीय अस्पताल बनाने के लिए अहमदाबाद नगर निगम के प्रयासों की सराहना की। उन्होंने कहा, ‘ अहमदाबाद में सरदार वल्लभ भाई पटेल आयुर्विज्ञान और अनुसंधान संस्थान अस्पताल देश के अन्य सरकारी अस्पतालों के लिए आदर्श साबित होगा। ’


    750 करोड़ रुपये की लागत से निर्मित 17 मंजिलों वाला यह अस्पताल किफायती दामों पर विश्वस्तरीय सेवाएं प्रदान करेगा और यह आयुष्मान भारत से सम्बद्ध है। इस अवसर पर उपस्थित जनसमुदाय को संबोधित करते हुए प्रधानमंत्री ने कहा, ‘ आयुष्मान भारत के कारण छोटे-छोटे कस्बों तक में नए अस्पतालों की मांग बढ़ रही है। नए अस्पताल तेजी से खुल रहे हैं, डॉक्टरों और अर्द्ध चिकित्साकर्मियों की मांग बढ़ रही है, इस कारण स्वास्थ्य सेवा क्षेत्र में युवाओँ के लिए रोजगार के अनेक अवसरों का सृजन हो रहा है। ’


    प्रधानमंत्री ने कहा कि देश में पिछले चार वर्षों में स्वास्थ्य सुविधाओं और चिकित्सा शिक्षा के क्षेत्र में काफी विस्तार हुआ है, जिससे नागरिकों की स्वास्थ्य सेवाओँ संबंधी जरूरतों को पूरा करने में काफी मदद मिलेगी।


    सरकार के लिए गरीबों की चिंता और उन्हें दूर करने की जरूरत सबसे बढ़कर है। प्रधानमंत्री ने कहा, ‘ सरकार गरीबों की पक्षधर है और सरकार की गरीबों के प्रति प्राथमिकता स्वास्थ्य सेवाओं के विस्तार तथा प्रधानमंत्री जन औषधि योजना के अंतर्गत कम मूल्यों पर जैनरिक दवाओं के प्रावधान में प्रतिबिम्बित हुई है। देशभर में लगभग 5000 प्रधानमंत्री जन औषधि केन्द्र खोले गए हैं। ’


    प्रधानमंत्री ने कहा कि उनकी सरकार सभी के लिए अवसरों की समानता के प्रति संकल्पबद्ध है और सामान्य वर्ग के गरीबों के लिए 10 प्रतिशत आरक्षण इसी दिशा में उठाया गया एक कदम है। इस उद्देश्य के लिए शैक्षिक संस्थानों में सीटों की संख्या 10 प्रतिशत तक बढ़ाई जा रही है। उन्होंने सरकारी नौकरियों और शैक्षिक संस्थानों में सामान्य वर्ग के गरीबों को 10 प्रतिशत आरक्षण देने का फैसला लागू करने वाला पहला राज्य बनने के लिए गुजरात सरकार की प्रशंसा की।


    प्रधानमंत्री ने कहा कि नए साल में उनकी यह पहली गुजरात यात्रा है। उन्होंने कहा कि जब त्यौहारों का मौसम हों, तो अहमदाबाद की जनता को इतना बड़ा अस्पताल समर्पित करने का इससे बेहतर मौका भला कौन सा हो सकता है। उन्होंने कहा कि देश में बहुत कम नगर निगम ऐसी विश्वस्तरीय स्वास्थ्य सुविधा के साथ सामने आए हैं। प्रधानमंत्री ने अहमदाबाद के महापौर के रूप में सरदार पटेल की भूमिका की सराहना की, जिन्होंने शहर में स्वास्थ्य, स्वच्छता और साफ-सफाई के अपने अभियान के साथ एक मिसाल कायम की।


    प्रधानमंत्री ने अपना संबोधन समाप्त करते हुए कहा कि वह सबके लिए सामान अवसर और सबके विकास के लिए अपनी प्रतिबद्धता की दिशा में काम कर रहे हैं। उन्होंने कहा- सबका साथ, सबका विकास- भारत की सफलता की राह है।


    ****


    आर.के.मीणा/एएम/आरके/डीके- 2 67


    

    
    (Release ID: 1560456) Visitor Counter : 104