      सड़क परिवहन एवं राजमार्ग मंत्रालय

      श्री मनसुख मांडविया ने गुजरात में अपनी पदयात्रा का तीसरा दिन पूरा किया
      
      पदयात्रा का उद्देश्य गांधीवादी मूल्यों का प्रचार-प्रसार करना है

      Posted On: 18 JAN 2019 7:32PM by PIB Delhi

    केन्द्रीय सड़क परिवहन और राजमार्ग, नौवहन, रसायन व उर्वरक राज्य मंत्री श्री मनसुख मांडविया ने आज अपनी 150 किलोमीटर लंबी पदयात्रा का तीसरा दिन पूरा किया। आज सुबह यह यात्रा भावनगर जिले के मयधर से प्रारंभ हुई और पिनगारी, लखवाड़ा, अनीडा, मंडावडा और भूटिया होते हुए रात में शेतरुंजी डैम पहुंचेगी।


    श्री मांडविया ने 150 किलोमीटर की यह पदयात्रा महात्मा गांधी की 150वीं जयंती के अवसर पर प्रारंभ की है। इस यात्रा में 150 पद यात्री भाग ले रहे हैं। सात दिनों की यह यात्रा 16 जनवरी को भाव नगर जिले के तलजा ताल्लुका के ग्राम दक्षिणमूर्ति संस्थान, मन्नार से शुरू हुई है और यह 22 जनवरी को इसी जिले के सीहोर ताल्लुका के सनोशरा में समाप्त होगी। पदयात्रा का उद्देश्य मौलिक शिक्षा के संदर्भ में गांधीजी के संदेश का प्रचार-प्रसार करना है।


    श्री मांडविया और अन्य पदयात्रियों ने प्रभात फेरी तथा गांव की स्वच्छता के लिए ग्रामिणों के साथ सहभागिता की। स्वच्छता कार्यक्रम के पश्चात तीसरे दिन पदयात्रा मयधर से प्रारंभ हुई। मौलिक शिक्षा के प्रति गांधीवादी विचारों व मूल्यों की प्रचार-प्रसार हेतु आयोजित यह यात्रा जब पिंगरी पहुंची तो गांव के लोगों ने एक विशाल जुलूस के साथ उनका स्वागत किया।


    इसके बाद पदयात्रा पिंगड़ी से लखवाड़ा पहुंची और फिर लखवाड़ा से अनिडा पहुंची। अनिडा में राष्ट्रीय पुरस्कार विजेता लेखक श्री राम मोरी ने “ स्वाद-त्याग ” विषय पर आयोजित पांचवी महाव्रत सभा को संबोधित किया। आज पदयात्रा में टेलीविज़न के लोकप्रिय कलाकार और दिग्दर्शक भी शामिल हुए।


    यह पदयात्रा आज रात में शेतरुंजी डैम पहुंचेगी और यहां छठी महाव्रत सभा का आयोजन किया जाएगा। गांधी आश्रम, साबरमती के निदेशक श्री अतुल भाई पांड्या “ अभय ” विषय पर जनसमुदाय को संबोधित करेंगे। इसके बाद सांस्कृतिक कार्यक्रमों तथा पपेट शो का आयोजन किया जाएगा।


    ****


    आर.के.मीणा/एएम/जेके/डीए – 281

    
    
    (Release ID: 1560570) Visitor Counter : 135