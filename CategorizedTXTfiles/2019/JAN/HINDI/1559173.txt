      राष्ट्रपति सचिवालय

      नॉर्वे की प्रधानमंत्री ने राष्‍ट्रपति श्री रामनाथ कोविंद से भेंट की
      Posted On: 08 JAN 2019 7:02PM by PIB Delhi


    नॉर्वे की प्रधानमंत्री सुश्री अर्ना सोलबर्ग ने आज 8 जनवरी , 2019 को नई दिल्‍ली में राष्‍ट्रपति भवन में राष्‍ट्रपति श्री रामनाथ कोविंद से भेंट की।


    भारत में नॉर्वे की प्रधानमंत्री के आगमन का स्‍वागत करते हुए राष्‍ट्रपति ने कहा कि भारत और नॉर्वे के बीच गर्मजोशी भरे मैत्रीपूर्ण संबंध रहे हैं। उन्‍होंने कहा कि भारत और नॉर्वे दोनों में ही जीवंत लोकतंत्र है और दोनों ही देश कानून के शासन , सांस्‍कृतिक विविधता और मानवाधिकारों का सम्‍मान करते हैं , अत: इस दृष्‍टि से हम स्‍वाभाविक साझेदार हैं।


    राष्‍ट्रपति ने कहा कि भारत और नॉर्वे के बीच द्विपक्षीय व्‍यापार में निरंतर वृद्धि दर्ज की जा रही है , लेकिन इसके बावजूद इसमें और भी बढ़ोतरी करने की व्‍यापक संभावनाएं हैं। उन्‍होंने कहा कि ऊर्जा , सूचना प्रौद्योगिकी (आईटी) , स्‍वास्‍थ्‍य और प्रौद्योगिकी क्षेत्रों में व्‍यापक अवसर हैं। राष्‍ट्रपति ने कहा कि शिपिंग , बंदरगाह प्रबंधन , मत्‍स्‍य पालन , रक्षा और ऊर्जा क्षेत्रों में अपनी विशिष्‍ट क्षमता के लिए नॉर्वे पूरी दुनिया में जाना जाता है। राष्‍ट्रपति ने कहा कि भारत अपने विभिन्‍न कार्यक्रमों जैसे कि मेक इन इंडिया , स्‍मार्ट सिटी , स्‍वच्‍छ भारत , स्‍टार्ट-अप इंडिया और सागरमाला परियोजना में अपेक्षित सहयोग पाने के लिए इन क्षेत्रों में नॉर्वे से साझेदारी करने को इच्‍छुक है।


    ***


    आर.के.मीणा/अर्चना/आरआरएस/एसकेपी -93


    

    
    (Release ID: 1559173) Visitor Counter : 263