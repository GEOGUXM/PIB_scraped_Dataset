      संस्‍कृति मंत्रालय

      कल प्रयागराज कुंभ में प्रवासी भारतीयों के स्वागत के लिए सभी तैयारियां पूरी कर ली गई है
      Posted On: 22 JAN 2019 4:47PM by PIB Delhi


    24 जनवरी 2019 को प्रयागराज कुंभ में 15 वें प्रवासी भारतीय दिवस में आए हुए अतिथियों के स्वागत की सभी तैयारियां पूरी कर ली गई है। तीन दिनों तक वाराणसी में चलने वाले प्रवासी भारतीय दिवस में आए हुए अतिथियों का प्रयागराज कुंभ का दौरा प्रस्तावित है। ये सभी वाराणसी से बस से कड़ी सुरक्षा व्यवस्था में मिर्जापुर होते हुए कुंभ के लिए रवाना होंगे। प्रयागराज मेला प्राधिकरण ने कुंभ के अरेल क्षेत्र में गंगा , यमुना और पौराणिक सरस्वती नदियों के संगम तट पर बने टेंट सिटी में उनके ठहरने की व्यवस्था की है। पूरी सुरक्षा सुनिश्चित करने के लिए विस्तृत सुरक्षा व्यवस्था की गई है। अधिकांश मेहमान संगम पर जाकर पवित्र स्नान करेंगे या गंगा पूजा जैसे अनुष्ठान भी करेंगे। उनके यहाँ अक्षय वट , समुद्र कूप , सरस्वती कूप और हनुमान मंदिर जाने की भी व्यवस्था की गई है। 24 जनवरी को प्रवासी भारतीय दिवस के मेहमानों की यात्रा के मद्देनजर संगम पर आम लोगों के लिए स्नान और अक्षय वट की ओर प्रवेश प्रतिबंधित रहेगा। प्रयागराज कुंभ की यात्रा के दौरान इन अतिथियों के साथ प्रशिक्षित पुलिसकर्मी , अनुवादक और मार्गदर्शक भी शामिल होंगे। इनके प्रवास के दौरान प्रयागराज कुंभ के महत्वपूर्ण स्थानों की भी यात्रा करने की संभावना है। अधिकारियों को उम्मीद है कि उनकी यात्रा से दिव्य कुंभ और भाव कुंभ के संदेश को विदेशों में रहने वाले भारतीय मूल के लोगों तक पहुंचाने में प्रभावी साबित होगा।


    ***


    आर.के.मीणा / एएम/पीकेपी

    
    
    (Release ID: 1561110) Visitor Counter : 14