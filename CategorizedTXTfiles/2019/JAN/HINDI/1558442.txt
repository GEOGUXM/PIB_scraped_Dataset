      रसायन एवं उर्वरक मंत्रालय

      इंडिया फार्मा 2019 और इंडिया मेडिकल डिवाइस 2019 का बेंगलूरू में 18-19 फरवरी को आयोजन
      
      सरकार ‘मेक इन इंडिया’ के जरिए सबको किफायती और अच्‍छी गुणवत्‍ता वाली स्‍वास्‍थ्‍य सेवाएं प्रदान करने और स्‍वदेशी फार्मा क्षेत्र को बढ़ावा देने के लिए प्रयासरत : श्री सदानंद गौड़ा
      
      सरकारी नीति तथा उद्योग के समक्ष आ रही चुनौतियों के बारे
      
      में चर्चा करने के लिए श्री सदानंद गौड़ा फार्मा और चिकित्‍सा उपकरणों के सीईओ के साथ गोलमेज वार्ता करेंगे

      Posted On: 03 JAN 2019 3:58PM by PIB Delhi

    केंद्रीय रसायन एवं उर्वरक तथा सांख्यिकी एवं कार्यक्रम कार्यान्‍वयन मंत्री श्री डी.वी.सदानंद गौड़ा ने आज नई दिल्‍ली में इंडिया फार्मा 2019 और इंडिया मेडिकल डिवाइस 2019 के लिए कर्टन रेजर संवाददाता सम्‍मेलन के दौरान मीडिया को संबोधित करते हुए कहा , ‘ ‘सरकार ‘मेक इन इंडिया’ के जरिए सबको किफायती और अच्छी गुणवत्ता वाली स्वास्‍थ्‍य सेवाएं प्रदान करने और स्वदेशी फार्मा क्षेत्र को बढ़ावा देने के लिए प्रयासरत है। उन्‍होंने कहा कि मंत्रिमंडल चिकित्‍सा उपकरणों के निर्माण के लिए स्‍वचालित मार्ग के अंतर्गत 100 प्रतिशत एफडीआई को मंजूरी दे चुका है।


    फार्मास्‍यूटिकल्‍स विभाग, रसायन एवं उर्वरक मंत्रालय, भारतीय वाणिज्‍य एवं उद्योग परिसंघ (फिक्‍की) के साथ मिलकर बेंगलूरू में 18-19 फरवरी, 2019 को फार्मास्‍यूटिकल और चिकित्‍सा उपकरण क्षेत्र से संबंधित चौथे अंतर्राष्‍ट्रीय सम्‍मेलन का आयोजन करने जा रहा है। इं‍डिया फार्मा 2019 का विषय ‘ गुणवत्‍तापूर्ण किफायती स्‍वास्‍थ्‍य सेवाओं में समर्थ बनाना ’ और इंडिया मेडिकल डिवाइस 2019 का विषय ‘ मेड-टेक इंडिया:आयुष्‍मान भारत के लिए तैयारी ’ है।


    श्री गौड़ा फार्मा उद्योग तथा चिकित्‍सा उपकरणों के क्षेत्र में भारत के सबसे बड़े वैश्विक सम्‍मेलन का उद्घाटन करेंगे और रसायन एवं उर्वरक तथा सड़क परिवहन एवं राजमार्ग, शिपिंग राज्‍य मंत्री श्री मनसुख एल.मंडाविया की मौजूदगी में उपस्थित गणमान्‍य व्‍यक्तियों को संबोधित करेंगे। यह आयोजन दो दिन तक चलेगा।


    कर्टन रेजर के दौरान श्री गौड़ा ने कहा कि यह आयोजन फार्मा और चिकित्‍सा उपकरण क्षेत्र के प्रमुख हितधारकों को एक छत के नीचे एकत्र होने और सरकार की नीति के बारे में तथा उद्योग के समक्ष आ रही चुनौतियों पर चर्चा करने का अवसर प्रदान करेगा। उन्‍होंने कहा कि सरकार इस क्षेत्र की प्रक्रियाओं को जहां तक संभव हो सके पारदर्शी और सुगम बनाने का प्रयास कर रही है।


    श्री मनसुख मंडाविया ने इस अवसर पर बताया कि इस चौथे अंतर्राष्‍ट्रीय सम्‍मेलन के दौरान आयोजित होने वाले सत्रों में फार्मास्‍यूटिकल्‍स और चिकित्‍सा उपकरण क्षेत्र के विविध पहलुओं के बारे में गहन विचार-विमर्श होगा और यह आयोजन इस क्षेत्र की प्रगति की राह में आने वाली रुकावटों को दूर करने में मदद करेगा। उन्‍होंने उद्योग जगत, मीडिया और स्‍वास्‍थ्‍य सेवाओं से सम्‍बद्ध लोगों को इस आयोजन में बढ़ चढ़कर हिस्‍सा लेने के लिए आमंत्रित किया।


    सचिव (फार्मास्‍यूटिकल्‍स) श्री जे.पी. प्रकाश ने इस वार्षिक सम्‍मेलन को आयोजित करने के औचित्‍य के बारे में कहा कि इस कार्यक्रम का आयोजन समस्‍त हितधारकों से नए और नवोन्‍मेषी विचार प्राप्‍त करने के लिए किया जाता है। उन्‍होंने कहा कि इससे विभाग को फार्मा तथा चिकित्‍सा उपकरण क्षेत्रों के लिए वार्षिक कार्य योजना तैयार करने में मदद मिलती है। सम्‍मेलन के दौरान, इस आयोजन के पिछले संस्‍करण के दौरान उठाए गए मसलों के बारे में वार्षिक कृत कार्रवाई रिपोर्ट तथा नई चिंताओं के बारे में चर्चा की जाएगी।


    बेंगलूरू में होने वाले आयोजन में ग्‍लोबल फार्मा और चिकित्‍सा उपकरणों से संबंधित उद्योगों के 150 मुख्‍य कार्यकारी अधिकारियों के भाग लेने की संभावना है। इस आयोजन के लिए 15 देशों के अंतर्राष्‍ट्रीय औषधि नियंत्रकों को भारतीय औषधि नियंत्रकों तथा उद्योग नियामक अधिकारियों के साथ विचार-विमर्श करने के लिए आमंत्रित किया गया है। भारत सरकार और भाग लेने वाले उद्योगों के साथ गहन विचार-विमर्श के लिए 50 से ज्‍यादा देशों के राजदूतों और वाणिज्‍य दूतों को भी आमंत्रित किया गया है।


    फार्मास्‍यूटिकल क्षेत्र के लिए - फार्मा क्षेत्र में कृत्रिम आसूचना, आयात-निर्यात के मसलों, जैविक, जैवऔषधीय एवं नवीन रसायन इकाइयों (एनसीई) पर विषयक सत्रों का आयोजन किया जाएगा। चिकित्‍सा उपकरण क्षेत्र के लिए – नैदादिक व्‍यवस्‍था, कारोबार करने में सुगमता तथा स्‍वास्‍थ्‍य प्रौद्योगिकी आकलन (एचटीए) प्रारूप पर विषयक सत्रों का आयोजन किया जाएगा। विश्‍व स्‍वास्‍थ्‍य संगठन द्वारा आयोजित तकनी‍की कार्यशाला से उद्योग के समक्ष मौजूद चुनौतियों को हल करने में मदद मिलेगी तथा इसमें भाग लेने वाली कंपनियों को अपार कारोबारी संपर्क प्राप्‍त होंगे।


    फार्मास्‍यूटिकल विभाग द्वारा विभिन्‍न श्रेणियों में इंडिया फार्मा लीडर अवॉर्ड, इनोवेशन ऑफ द ईयर अवॉर्ड, बल्‍क ड्रग कंपनी ऑफ द ईयर अवॉर्ड और मेडिकल डिवाइस कंपनी ऑफ द ईयर अवॉर्ड सहित वार्षिक इंडिया फार्मा एंड मेडिकल डिवाइस अवॉर्ड भी प्रदान किए जाएंगे।


    आज आयोजित कर्टन रेजर के दौरान संयुक्‍त सचिव (फार्मास्‍यूटिकल्‍स) श्री नवदीप रिनवा और श्री रजनीश टिंगल , एनपीपीए की अध्‍यक्ष सुश्री शुभ्रा सिंह, डीसीजीआई डॉ. एस ईश्‍वर रेड्डी और फिक्‍की के महासचिव श्री दिलीप चिनॉय भी उपस्थित थे।


    इस आयोजन के सोशल मीडिया हेंडल्‍स निम्‍नलिखित हैं:-


    इंडिया फार्मा 2019 : HASHTAG:#IndiaPharma2019


    वेबसाइट - www.indiapharmaexpo.in


    फेसबुक – https://www.facebook.com/indiapharma/


    ट्वीटर – https://twitter.com/indiapharma19


    इंस्‍टाग्राम – https://www.instagram.com/indiapharma19/


    इंडिया मेडिकल डिवाइस 2019: HASHTAG: #IMD2019


    वेबसाइट - www.indiamediexpo.in


    फेसबुक – https://www.facebook.com/indiamedicaldevice/


    ट्वीटर – https://twitter.com/Indiamedicaldev


    इंस्‍टाग्राम – https://www.instagram.com/indiamedicaldevice/


    दोनों आयोजनों हेतु मीडिया कर्मियों के लिए पंजीकरण दोनों वेबसाइट पर प्रारंभ हो चुका हैं। इस आयोजन के बारे में नवीनतम जानकारी के लिए नीचे दिए गए लिंक्‍स पर अपडेटेड रहें:-


    इंडिया फार्मा : http://www.indiapharmaexpo.in/media-registration.php


    इंडिया मेडिकल डिवाइस : http://www.indiamediexpo.in/media-registration.php


    आर.के.मीणा/अर्चना/आरके/एसके-16


    

    
    (Release ID: 1558442) Visitor Counter : 356