      पूर्वोत्‍तर क्षेत्र विकास मंत्रालय

      सिक्किम के छात्रों के एक समूह ने केन्द्रीय पूर्वोत्तर क्षेत्र विकास मंत्री डॉ. जितेन्‍द्र सिंह से भेंट की
      
      सरकार पूर्वोत्तर के विकास के लिए प्रतिबद्ध : डॉ. जितेंद्र सिंह

      Posted On: 14 JAN 2019 6:08PM by PIB Delhi

    उत्तरी सिक्किम से शिक्षा भ्रमण पर निकले स्‍कूली छात्रों के एक समूह ने रविवार को नई दिल्‍ली में केंद्रीय पूर्वोत्तर क्षेत्र विकास मंत्री डॉ. जितेंद्र सिंह से भेंट की।


    इस भ्रमण को सिविक एक्शन प्रोग्राम (सीएपी) 2018-19 के अंतर्गत भारत-तिब्बत सीमा पुलिस (आईटीबीपी) की 11वीं बटालियन द्वारा प्रायोजित किया गया है। इस भ्रमण का उद्देश्य दूरस्थ क्षेत्र के छात्रों को हमारे विशाल देश की विविधता और समृद्ध सांस्कृतिक विरासत का अनुभव कराने के साथ-साथ संपूर्ण देश में होने वाले विकास का साक्षी भी बनाना है।


    इस समूह में कुल 32 सदस्‍य है, जिनमें 29 छात्र (16 लड़कियां और 13 लड़के) और तीन शिक्षक शामिल हैं। 14 से 18 वर्ष आयु वर्ग के यह छात्र उत्तरी सिक्किम के लाचेन क्षेत्र के दो विद्यालयों से हैं और वे कक्षा VI, VII, IX और X के विद्यार्थी हैं।


    डॉ. जितेंद्र सिंह ने छात्रों के साथ वार्तालाप करते हुए कहा कि केंद्र सरकार ने विशेष रूप से बुनियादी ढाँचे में सुधार के साथ पूर्वोत्तर क्षेत्र के विकास के लिए कई कदम उठाए हैं। उन्‍होंने कहा कि पिछले वर्ष सितंबर में, प्रधानमंत्री श्री नरेंद्र मोदी ने सिक्किम में गंगटोक के पास पाक्योंग में पहले और देश के 100वें हवाईअड्डे का उद्घाटन किया। उन्होंने बच्चों को खेल और शिक्षा से इतर गतिविधियों में भाग लेने के लिए भी प्रोत्साहित किया। डॉ. जितेंद्र सिंह ने बच्चों को उनके भविष्य के प्रयासों में सफलता के लिए अपनी शुभकामनाएं दीं।


    इस 10 दिवसीय भ्रमण यात्रा को आईटीबीपी की 11वीं बटालियन से 10 जनवरी, 2019 को रवाना किया गया था और यह 19 जनवरी, 2019 को संपन्न होगा।


    ***


    आर.के.मीणा/अर्चना / संजीव /एसएस-191


    

    
    (Release ID: 1559900) Visitor Counter : 91