      गृह मंत्रालय

      “कारागार डिजाइन” पर दो दिवसीय राष्ट्रीय सम्मेलन विशाखापट्टनम में कल से
      Posted On: 28 JAN 2019 7:55PM by PIB Delhi


      “कारागार डिजाइन” पर पहला राष्ट्रीय सम्मेलन, विशाखापट्टनम, आंध्र प्रदेश में कल (29 जनवरी 2019) से शुरू होगा। इस दो दिवसीय सम्मेलन की मेजबानी राज्य की तरफ से डीजी कारागार, आंध्र प्रदेश द्वारा की जा रही है और इसे पुलिस अनुसंधान और विकास ब्यूरो (बीपीआरएंडडी) द्वारा प्रायोजित किया जा रहा है।


      आंध्र प्रदेश के उप मुख्यमंत्री (गृह एवं आपदा प्रबंधन) श्री चिनाराजप्पा इस राष्ट्रीय सम्मेलन का शुभारम्भ करेंगे। इस सम्मेलन का उद्देश्य वरिष्ठ पुलिस अधिकारियों, कारागार अधिकारियों और कारागार विभाग व पुलिस आवास निगम के आर्किटेक्ट्स को सुरक्षा के साथ ही प्रशासनिक कामकाज को आसान बनाने के उद्देश्य से कारागार की प्लानिंग, डिजाइन और निर्माण पर मिलने और विचार-विमर्श करने के लिए एक मंच उपलब्ध कराना है। इस सम्मेलन का उद्देश्य कारागार में रहने के अनुकूल माहौल सुनिश्चित करने के साथ कारागार प्रशासन में निर्माण की नई तकनीक, सूचना एवं संचार तकनीक और आधुनिक सुरक्षा गैजेट को शामिल करना है।


      सम्मेलन में मुख्य रूप से निम्न बिंदुओं पर विचार- विमर्श किया जाएगाः


      1. कारागार परिसर में विभिन्न गतिविधियों के लिए कारागारों के क्षेत्रवार डिजाइन मानदंड और आवश्यक क्षेत्र।


      2. कारागार परिसर और उनके नक्शे में विभिन्न गतिविधियों के बीच परस्पर संबंध।


      3. बाहरी दीवार की ऊंचाई, इलेक्ट्रिक फेंसिंग, जेल के अंदर की दीवारें, वाच टावर, उच्च सुरक्षा वाले ब्लॉक, अलग-अलग क्षेत्रों में सीसीटीवी, मेटल डिटेक्टर, लगेज स्कैनर और निर्माण का विवरण आदि सुरक्षा के विभिन्न पहलू।


      4. कारागार डिजाइन और निर्माण के लिए नई तकनीक का उपयोग।


      5. कैदियों के स्वास्थ्य एवं पोषण और कारागार में क्षमता से ज्यादा भीड़।


      6. राज्यों द्वारा सर्वश्रेष्ठ प्रक्रियाओं को साझा करना।


      आपराधिक न्यायिक प्रणाली में कारागार प्रशासन एक बेहद अहम पहलू है। भले ही संवैधानिक प्रावधानों के तहत यह राज्य से जुड़ा मामला है, लेकिन भारत सरकार वर्षों से देश में प्रशासनिक प्रणाली में सुधार के वास्ते आधुनिकीकरण में जरूरी समर्थन और सहायता उपलब्ध कराती रही है।


      बीपीआरएंडडी कारागार की सुरक्षा जरूरतों के अनुकूल “कारागार डिजाइन” तैयार करने, कारागार के प्रशासनिक कामकाज को आसान बनाने, संवैधानिक जरूरतों के तहत कैदियों को मानव जीवन की परिस्थितियों के अनुकूल एक ढांचा उपलब्ध कराने के लिए सभी कारागार पेशेवरों, पुलिस अधिकारियों और सिविल आर्किटेक्ट्स के बीच तालमेल के वास्ते एक मंच उपलब्ध कराने के लिए प्रतिबद्ध है।


      *********


      आरकेमीणा /एएम/एमपी


    

    
    (Release ID: 1561892) Visitor Counter : 124
    
    
      Read this release in: English