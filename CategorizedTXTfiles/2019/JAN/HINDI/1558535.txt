      शिक्षा मंत्रालय

      मानव संसाधन मंत्रालय ने जेएनवी विद्यालयों के छात्रों द्वारा आत्‍महत्‍या करने के मुद्दे की जांच के लिए कार्यबल की स्‍थापना की
      
      प्रत्‍येक नवोदय विद्यालय में दो पूर्णका‍लिक परामर्शदाता नियुक्‍त करने का प्रावधान प्रक्रियाधीन

      Posted On: 03 JAN 2019 7:25PM by PIB Delhi

    जवाहर नवोदय विद्यालय (जेएनवी) पूरी तरह आवासीय स्‍कूल हैं। इनका प्रबंध और संचालन मानव संचालन विकास मंत्रालय के अधीन एक स्‍वायत्‍त संगठन नवोदय विद्यालय समिति करती है। अभी हाल में एक प्रसिद्ध समाचार पत्र में पिछले कुछ वर्षों के दौरान जेएनवी के छात्रों द्वारा आत्‍महत्‍या करने के संबंध में एक रिपोर्ट प्रकाशित हुई है।


    जेएनवी के छात्रों द्वारा आत्‍महत्‍या की घटनाओं के बारे में संज्ञान लेते हुए मानव संसाधन विकास मंत्रालय ने मनोचिकित्‍सक डॉ. जितेन्‍द्र नागपाल की अध्‍यक्षता में एक कार्यबल का गठन किया है। मानव संसाधन विकास मंत्री ने 31 दिसंबर,2018 को इसकी मंजूरी दी है। इस बल को निम्‍नलिखित विचारणीय विषयों के साथ जेएनवी की स्‍थापना से लेकर अब तक आत्‍महत्‍या के कारणों का पता लगाने के लिए कहा गया है –

      * आवासीय जवाहर नवोदय विद्यालयों के होस्‍टलों में रहने वाले छात्रों की आत्‍महत्‍या को बढ़ावा देने वाली परिस्थितियों का पता लगाना।
      * जेएनवी के छात्रों द्वारा आत्‍महत्‍या की प्रवृत्ति को रोकने के तरीकों और उपायों के बारे में सुझाव देना।

    इसके अलावा मंत्रालय ने जेएनवी के सभी 630 स्‍कूलों में दो पूर्णका‍लिक (एक पुरुष और एक महिला) परामर्शदाता नियुक्‍त करने का प्रस्‍ताव मंजूरी के लिए व्‍यय विभाग को भेजा है।


    ***


    आर.के.मीणा/अर्चना/आईपीएस/एनआर - 32

    
    
    (Release ID: 1558535) Visitor Counter : 195
    
    
    
    
    

*