      विद्युत मंत्रालय

      श्री आर के सिंह ने एनडीएमसी क्षेत्र में स्मार्ट मीटर परियोजना का उद्घाटन किया; एनडीएमसी की सालाना 12.47 करोड़ रुपये की बचत होगी
      
      ईईएसएल के एनडीएमसी क्षेत्र में 50,000 स्मार्ट मीटर लगाए जाने से एनडीएमसी शत प्रतिशत स्मार्ट मीटर के साथ देश की पहली वितरण कंपनी (डिस्‍कॉम) बनी
      
      एनडीएमसी के मोबाइल ऐप में स्मार्ट मीटर की सुविधा भी शुरू की गई
      
      एनडीएमसी क्षेत्र में सार्वजनिक ई-चार्जिंग स्टेशन स्थापित करने के लिए समझौता ज्ञापन (एमओयू) पर हस्ताक्षर किए गए

      Posted On: 09 JAN 2019 6:59PM by PIB Delhi

    केंद्रीय विद्युत और नवीन तथा नवीकरणीय ऊर्जा राज्य मंत्री (स्‍वतंत्र प्रभार) श्री आर के सिंह ने आज यहां नई दिल्ली नगर पालिका परिषद (एनडीएमसी) क्षेत्र में 50,000 पारंपरिक बिजली मीटरों के स्‍थान पर स्मार्ट मीटर लगाने की परियोजना पूर्ण होने की घोषणा की। यह परियोजना विद् युत मंत्रालय के तहत सुपर एनर्जी सर्विस कंपनी (ईएससीओ) , एनर्जी एफिशिएंसी सर्विसेज लिमिटेड (ईईएसएल) ने कार्यान्वित की है। इसके साथ ही एनडीएमसी शत प्रतिशत स्मार्ट मीटर लगाने वाली देश की पहली वितरण कंपनी ( डिस्‍कॉम ) बन गयी है। स्मार्ट मीटर अपनाने से उपभोक्ता को अधिक सुविधा मिलेगी और बिजली की खपत तर्कसंगत होगी।


    इस अवसर पर श्री आर के सिंह ने कहा , “ देश व्‍यापक स्‍तर पर किफायती बिजली उपलब्‍ध कराने में तेजी से प्रगति कर रहा है। भारत सरकार कुशल बिजली प्रबंधन सुनिश्चित करने के वास्‍ते तेजी से स्मार्ट मीटर अपना रही है , जिससे आंकड़े भरने की त्रुटियों , गलत बिलिंग पर रोक और वेब-आधारित निगरानी प्रणाली के माध्यम से मैनुअल मीटर रीडिंग की लागत में कटौती की जा सकेगी। स्मार्ट मीटर से कुल तकनीकी और व्‍यावसायिक ( एटी एंड सी) घाटा , डिस्‍कॉम की बेहतर स्थिती , ऊर्जा संरक्षण को प्रोत्साहन और बिल भुगतान में आसानी जैसे व्‍यापक लाभों के जरिए बिजली क्षेत्र में क्रांति आएगी। इसके अलावा इस कदम से युवाओं के लिए कुशल रोजगार उपलब्‍ध होगा। इस कार्यक्रम को सफलतापूर्वक कार्यान्वित करने के लिए मैं ईईएसएल को बधाई देता हूं। ”


    इस अवसर पर केंद्रीय आवासन और शहरी कार्य राज्य मंत्री (स्‍वतंत्र प्रभार) श्री हरदीप सिंह पुरी , दिल्ली के उप-राज्यपाल श्री अनिल बैजल , भारत सरकार के विद्युत मंत्रालय में सचिव श्री अजय कुमार भल्ला और एनडीएमसी के अध्यक्ष श्री नरेश कुमार उपस्थित थे।


    ईईएसएल और एनडीएमसी ने सार्वजनिक ई-चार्जिंग स्टेशन स्थापित करने के लिए एक समझौता ज्ञापन (एमओयू) पर हस्ताक्षर भी किए। एनडीएमसी क्षेत्र में इलेक्ट्रिक वाहनों (दो पहिया वाहनों सहित) को बढ़ावा देने में सहयोग करने के लिए यह पहल की गई है।


    इस कार्यक्रम में एनडीएमसी 311 मोबाइल एप्लिकेशन पर स्मार्ट मीटर सुविधा का शुभारंभ भी किया गया , जिससे विभिन्न सेवाएं आसानी से उपभोक्ताओं की पंहुच में होंगी। स्मार्ट मीटर टैब को एनडीएमसी ऐप की होम स्क्रीन से जोड़ा गया है। उपभोक्ता इस सुविधाजनक और इस्‍तेमाल में आसान ऐप के माध्यम से अब विस्तृत और व्यक्तिगत दृष्टि से बिजली उपयोग करने और खपत के बारे में स्‍पष्‍ट जानकारी पा सकते हैं।


    अत्‍यंत कम समय में 50,000 स्मार्ट मीटर लगाकर उन्‍हें एनडीएमसी की आईटी लिगेसी सिस्‍टम के साथ एकीकृत किया गया है। स्मार्ट मीटर अपनाने से एनडीएमसी की कुल 12.47 करोड़ रुपये की वार्षिक बचत होगी , जिसमें बिलिंग दक्षता में सुधार के कारण मिलने वाला राजस्व शामिल है। एटी एंड सी घाटा लगभग 12.63 प्रतिशत होगा। (स्रोत: डीईआरसी टैरिफ ऑर्डर वित्‍त वर्ष 2018-19 ) ।


    स्मार्ट मीटर कुल मिलाकर एडवांस्‍ड मीटरिंग इंफ्रास्‍ट्रक्‍चर सोल्‍यूशन (एएमआई) का एक हिस्सा है , जो दिन में अलग-अलग समय उपभोक्ताओं द्वारा बिजली के इस्‍तेमाल को मापता और रिकॉर्ड करता है तथा यह जानकारी ओवर-द-एयर संचार प्रौद्योगिकी के माध्यम से बिजली आपूर्तिकर्ता को भेजता है। इससे उपभोक्ताओं को सूचना प्राप्‍त होती है और वे अपने घरों में बिजली के उपयोग पर अधिक समझदारी से निर्णय लेने में सक्षम होते हैं , जिससे बिजली की बर्बादी कम और दीर्घकालिक कार्बन और वित्तीय बचत होती है।


    बेहतर शिकायत प्रबंधन , बिजली कटौती की तेजी से बहाली , अधिकतम खपत के तरीकों के बारे में जागरूकता और व्‍यवस्‍था की स्थिरता , विश्वसनीयता तथा पारदर्शिता में सुधार के परिणामस्वरूप उपभोक्ताओं में संतोष बढ़ने से एनडीएमसी लाभान्वित होगा।


    इस कदम के बारे में बताते हुए एनडीएमसी के अध्यक्ष श्री नरेश कुमार ने कहा , “ एनडीएमसी ने स्मार्ट मीटर कार्यक्रम को हमारी राष्ट्रीय ऊर्जा प्रणाली को उन्नत करने की सरकार की योजना के साथ समन्‍वय करने के रूप में अपनाया है। हमारा लक्ष्य निम्न-कार्बन अर्थव्यवस्था और ऊर्जा-सुरक्षित राष्ट्र बनने की दिशा में भारत के प्रयास में महत्वपूर्ण भूमिका निभाना है। हमें देश की स्मार्ट मीटर क्रांति का मार्ग प्रशस्‍त करने पर प्रसन्‍नता है। ”


    इस अवसर पर ईईएसएल के अध्यक्ष श्री राजीव शर्मा ने कहा , “ हमें ऊर्जा स्थिरता और स्मार्ट मीटर जैसी भविष्य की तकनीकों को अपनाने में एनडीएमसी के प्रयासों में सहायता करने की खुशी है। इस तरह की कुशल व्‍यवस्‍था पर बल देना स्थायी तरीके से खपत और विकास के लिए महत्वपूर्ण है , क्‍योंकि इससे उपभोक्ता बिजली के इस्‍तेमाल में अपने व्‍यवहार के बारे में उचित निर्णय ले सकते हैं।"


    परियोजना के बारे में:


    ईईएसएल ने परियोजना क्षेत्र में स्मार्ट मीटरिंग (एएमआई) सोल्‍यूशन को वित्त पोषित और तैयार किया है। यह स्मार्ट मीटर से लेकर शून्य अग्रिम वित्तीय निवेश से एनडीएमसी को लाभ पंहुचाने में सक्षम बनाने वाली प्रणाली का संचालन और प्रबंधन भी करेगा। एनडीएमसी , ईईएसएल को पुनर्भुगतान अधिक सही बिलिंग , मीटर रीडिंग की लागत कम कर और अन्य दक्षता के परिणामस्वरूप होने वाली ऊर्जा बचत के मुद्रीकरण के माध्यम से करेगा । इसमें तत्काल मैनुअल मीटर रीडिंग की लागत समाप्‍त होना शामिल है। इस बचत से एनडीएमसी अपने उपभोक्ताओं के लिए मूल्य वर्धित सेवाओं में निवेश करने में अधिक सक्षम होगा।


    एनएमडीसी द्वारा बड़े पैमाने पर स्मार्ट मीटर अपनाना भविष्य की प्रौद्योगिकियों की दिशा में महत्वपूर्ण उपाय है। स्मार्ट मीटर , स्मार्ट ग्रिड के लिए मार्ग प्रशस्त करते हैं , क्योंकि वे जीपीआरएस प्रौद्योगिकी के माध्यम से डिस्‍कॉम और उपभोक्ताओं के बीच वास्‍तविक समय में दो-तरफ़ा संवाद कायम करते हैं।


    स्मार्ट मीटर लगाना भारत सरकार की उज्जवल डिस्कॉम एश्योरेंस योजना (उदय) के तहत संचालन निष्‍पादन मानदंडों में से एक है। इस योजना से एटी एंड सी घाटे को कम करने में मदद मिलेगी। यह चौबीस घंटे बिजली आपूर्ति की निगरानी करने में सहायक होगा , जिससे अंततः सरकार के सभी के लिए 24X7 बिजली के दृष्टिकोण को पूरा करने में अधिक दक्षता के साथ मार्ग प्रशस्‍त होगा। अपने स्मार्ट मीटर राष्‍ट्रीय कार्यक्रम के अंतर्गत ईईएसएल का लक्ष्य देश में 25 करोड़ पारंपरिक मीटरों के स्‍थान पर स्मार्ट मीटर लगाना है।


    ***


    आर.के.मीणा/अर्चना/एमके -
    

    
    (Release ID: 1559672) Visitor Counter : 26