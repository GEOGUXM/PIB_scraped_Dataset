      सड़क परिवहन एवं राजमार्ग मंत्रालय

      नितिन गडकरी कल जम्मू-कश्मीर में रावी नदी पर बने पुल का उद्घाटन करेंगे
      Posted On: 21 JAN 2019 2:57PM by PIB Delhi


    केन्द्रीय सड़क परिवहन व राजमार्ग, नौवहन, जल संसाधन, नदी विकास तथा गंगा संरक्षण मंत्री श्री नितिन गडकरी कल जम्मू-कश्मीर में रावी नदी पर बने 1210 मीटर लम्बे पुल को राष्ट्र को समर्पित करेंगे। पुल की लागत 158.84 करोड़ रुपये है और यह पड़ोसी राज्यों के बीच की कनेक्टिविटी को बेहतर बनाएगा। इस पुल से नदी के दोनों तरफ रह रहे 2,20,000 लोगों को लाभ मिलेगा। नदी के एक किनारे पर जम्मू का कठुआ स्थित है जबकि दूसरे किनारे पर पंजाब का पठानकोट स्थित है। इस पुल से दोनों शहरों के बीच की 45 किलोमीटर दूरी कम होकर 8.6 किलोमीटर हो जाएगी। इससे समय और ईंधन दोनों की बचत होगी।


    पिछले चार वर्षो के दौरान जम्मू-कश्मीर में राष्ट्रीय राजमार्ग नेटवर्क में 969 किलोमीटर की बढ़ोतरी हुई है। 2014 में राज्य में राष्ट्रीय राजमार्ग की कुल लम्बाई 1695 किलोमीटर थी जो 2018 में बढ़कर 2664 किलोमीटर हो गई है। राजमार्गों की संख्या 7 से बढ़कर 14 हो गई है। 400 किलोमीटर की कुल लम्बाई वाले 4 राज्य राजमार्गों को भी मंजूरी दी गई है।


    प्रधानमंत्री द्वारा 7 नवंबर, 2015 को विशेष विकास पैकेज (पीएमडीपी) की घोषणा की गई थी। इसके तहत सड़क परिवहन व राजमार्ग मंत्रालय, एनएचएआई, एनएचआईडीसीएल, राज्य पीडब्ल्यूडी और बीआरओ की मदद से 16 परियोजनाओं पर कार्य कर रहा है जिनकी कुल लागत 45,107 करोड़ रुपये है।


    जम्मू-कश्मीर में दो प्रमुख सड़क कॉरिडोर का निर्माण हुआ है- पहला जम्मू-श्रीनगर तथा दूसरा श्रीनगर-लेह। पहले कॉरिडोर में चैनानी-नासरी टनल का निर्माण किया गया है जो देश में सर्वाधिक ऊंचाई पर बना टनल है। इसके माध्यम से जम्मू और श्रीनगर के बीच के यात्रा समय में ढाई घंटे की कमी आई है और 30 किलोमीटर की दूरी कम हुई है। इस टनल से ईंधन के संदर्भ में 27 लाख रुपये वार्षिक बचत का अनुमान है।


    श्रीनगर और लेह के बीच स्थित जोजिला टनल एशिया का सबसे लम्बा टनल है जिसकी लम्बाई 14.2 किलोमीटर है। इस टनल के निर्माण से साढ़े तीन घंटे की यात्रा अवधि कम होकर मात्र 15 मिनट की हो गई है।


    श्रीनगर शहर में 1860 करोड़ रुपये की लागत से चार लेन वाले व 62 किलोमीटर लम्बे रिंग रोड़ का निर्माण कार्य चल रहा है। रिंग रोड़ का 25 प्रतिशत कार्य पूरा हो चुका है। इस परियोजना में 8 बड़े पुल, 22 छोटे पुल, 6 फ्लाईओवर और 770 मीटर तथा 710 मीटर लम्बे दो टनल बनाए जाएगे।


    ***


    आर.के.मीणा/अर्चना / जेके /डीके –

    
    
    (Release ID: 1560925) Visitor Counter : 58