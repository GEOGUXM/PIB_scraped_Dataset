      आर्थिक मामलों की मंत्रिमण्‍डलीय समिति (सीसीईए)

      कैबिनेट ने वर्ष 2017-18 से वर्ष 2019-20 के दौरान ‘परिवार कल्याण एवं स्वास्थ्य संबंधी अन्य उपायों के लिए समग्र योजना’ को जारी रखने की स्वीकृति दी
      Posted On: 02 JAN 2019 6:13PM by PIB Delhi


    प्रधानमंत्री श्री नरेन्द्र मोदी की अध्यक्षता में आर्थिक मामलों पर कैबिनेट समिति (सीसीईए) ने 14वें वित्त आयोग की वर्ष 2017-18 से लेकर वर्ष 2019-20 तक की अवधि के दौरान ‘परिवार कल्याण एवं स्वास्थ्य संबंधी अन्य उपायों के लिए समग्र योजना’ में 5 योजनाओं को जारी रखने की स्वीकृति दे दी है।


    व्ययः


    14वें वित्त आयोग की वर्ष 2017-18 से लेकर वर्ष 2019-20 तक की अवधि के दौरान इस योजना के लिए कुल मिलाकर 2381.84 करोड़ रुपये की राशि व्यय की जाएगी और इसका शत-प्रतिशत वित्त पोषण केन्द्र सरकार की बजटीय सहायता के जरिए किया जाएगा।


    लाभः


    गर्भ-निरोधकों के सामाजिक विपणन और गर्भ-निरोधकों की निःशुल्क आपूर्ति जैसे घटकों को विशेष रूप से निम्न आय वाले समूह में शामिल लोगों पर लक्षित किया जाता है। हालांकि, कुल मिलाकर यह योजना किसी विशेष समूह या श्रेणी तक ही सीमित नहीं है और इसमें पूरे देश की आबादी को कवर करने का प्रावधान है।


    असरः


    प्रस्ताव में शामिल 5 योजनाएं राष्ट्रीय स्वास्थ्य नीति (एनएचपी) 2017 और सतत विकास लक्ष्यों (एसडीजी) के रूप में व्यक्त की गई अंतर्राष्ट्रीय प्रतिबद्धताओं में निहित लक्ष्यों और उद्देश्यों को प्राप्त करने की दृष्टि से अत्यंत महत्वपूर्ण हैं। ‘ एसएनए ’ योजना में जागरूकता बढ़ाने के साथ-साथ स्वास्थ्य सेवाओं की ज्यादा उपलब्धता के जरिए स्वास्थ्यसेवाओं की मांगकरने संबंधी लोगों के व्यवहार में बेहतरी लाने का महत्वाकांक्षी लक्ष्य रखा गया है। ‘ एचएसएचआर ’ के रूप में अन्य घटकों से भारत सरकार द्वारा संचालित किए जा रहे समस्त स्वास्थ्य कार्यक्रमों/योजनाओं की प्रगति पर करीबी नजर रखने में मदद मिलेगी। इससे समय पर इनमें आवश्यक सुधार करने में सहायता मिलेगी। गर्भ-निरोधकों के निःशुल्क वितरण एवं सामाजिक विपणन से आबादी में स्थिरता लाने के अलावा शिशुओं एवं माताओं का बेहतर स्वास्थ्य सुनिश्चित करना भी संभव हो पाएगा।


    कार्यान्वयन रणनीति एवं लक्ष्य


    इसके तहत मुख्य उद्देश्य राष्ट्रीय स्वास्थ्य नीति 2017 के महत्वपूर्ण लक्ष्यों के साथ-साथ उन सतत विकास लक्ष्यों (एसडीजी) को भी अपनी ओर से आवश्यक सहयोग प्रदान करना है, जिन पर हस्ताक्षर करने वाले देशों में भारत भी शामिल है। मीडिया/आईईसी संपर्क के जरिए किए जाने वाले प्रयास का उद्देश्य बीमार लोगों की देखभाल से भी कहीं आगे बढ़कर आरोग्य (वेलनेस) की अवधारणा की ओर अग्रसर होना है, जिसके लिए पारम्परिक एवं सोशल मीडिया से जुड़े समस्त साधनों का उपयोग किया जाएगा। गर्भ-निरोधकों के निःशुल्क वितरण एवं सामाजिक विपणन का लक्ष्य आधुनिक गर्भ-निरोधक प्रसार दर (एमसीपीआर) को बेहतर करना, परिवार नियोजन में मदद करना और आबादी में स्थिरतासुनिश्चित करना है। ‘ एनएफएचएस ’ का लक्ष्य स्वास्थ्य संबंधी सभी संकेतकों से जुड़े विश्वसनीय आंकड़े उपलब्ध कराना है।


    सभी पांचों योजनाएं दरअसल केन्द्रीय क्षेत्र की योजनाएं हैं, जिनके लिए शत—प्रतिशत वित्त पोषण केन्द्र सरकार द्वारा किया जाता है। ये निम्नलिखित हैः


    ए. स्वस्थ नागरिक अभियान (एसएनए) : इसका उद्देश्यभारत के सभी उम्र के लोगों/महिलाओं-पुरुषों/समस्त स्थानों पर रहने वाले लोगों के बीच जागरूकता बढ़ाने के लिए स्वास्थ्य संबंधी मुद्दों से जुड़ी जानकारियों का प्रचार-प्रसार करने के साथ-साथ बेहतर जीवनशैली को बढ़ावा देना और नागरिकों का सशक्तिकरण करना है। तीन वर्षों के लिए 1030.15 करोड़ रुपये के अनुमानित परिव्यय के साथ एसएनए को मंजूरी दी गई है।


    बी. गर्भ-निरोधकों की निःशुल्क आपूर्ति : इसका उद्देश्य राज्यों कोकंडोम, गर्भ-निरोधक गोलियों, गर्भावस्था परीक्षण किट सहित अन्य गर्भ-निरोधकों की निःशुल्क आपूर्ति करना है, ताकि माताओं एवं शिशुओं का स्वास्थ्य बेहतर किया जा सके और इसके साथ ही आबादी में स्थिरता भी लाई जा सके।


    सी. एमआईएस योजना का नाम अब स्वास्थ्य सर्वेक्षण एवं स्वास्थ्य अनुसंधान (एचएसएचआर) रखने का प्रस्ताव : इसका उद्देश्य भारत और इसके राज्यों के लिए आबादी, स्वास्थ्य एवं पोषण से संबंधित आंकड़ों को प्राप्त करना है। समय-समय पर राष्ट्रीय परिवार स्वास्थ्य सर्वेक्षण (एनएफएचएस) करके भी इन आंकड़ों को हासिल किया जाएगा, जो विश्व भर में अपनी तरह के सबसे बड़े सर्वेक्षणों में से एक है। एनएफएचएस जिला स्तर तक नीति एवं कार्यक्रमों के लिए महत्वपूर्ण आंकड़े मुहैया कराता है।


    डी. गर्भ-निरोधकों का सामाजिक विपणन : इसका उद्देश्य किफायती मूल्यों पर निम्न आय वाले समूहों के लिए परिवार नियोजन से संबंधित उत्पादों एवं सेवाओं की ब्रांडिंग, आकर्षक पैकेजिंग, विपणन एवं बिक्री करना है।


    ई. जनसंख्या अनुसंधान केन्द्र (पीआरसी) : इसका उद्देश्य पीआरसी, विशेषकर उन केन्द्रों से जुड़ी योजना का किसी तीसरे पक्ष (थर्ड पार्टी) द्वारा आकलन कराना है, जिन्हें आगे भी जारी रखने पर विचार किया जा रहा है।


    ***


    अतुल तिवारी/आर.के. मीणा/अर्चना/आरआरएस/एमएस-


    

    
    (Release ID: 1558237) Visitor Counter : 268