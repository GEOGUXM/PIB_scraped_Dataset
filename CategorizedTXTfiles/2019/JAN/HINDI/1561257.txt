      युवा कार्यक्रम एवं खेल मंत्रालय

      कर्नल राज्‍यवर्धन राठौड़ ने देशभक्ति और राष्‍ट्र निर्माण पर राष्‍ट्रीय व्‍याख्‍यान प्रतियोगिता का उद्घाटन किया
      Posted On: 24 JAN 2019 2:24PM by PIB Delhi


    केन्‍द्रीय युवा मामले और खेल राज्‍य मंत्री (स्‍वतंत्र प्रभार) कर्नल राज्‍यवर्धन राठौड़ ने कहा है कि देशभक्ति और राष्‍ट्र निर्माण एक ही सिक्‍के के दो पहलू है तथा राष्‍ट्र निर्माण, सरकार व नागरिकों का एक सम्मिलित प्रयास होता है। वे आज युवा मामले विभाग के सहयोग से नेहरू युवा केन्‍द्र संगठन (एनवाईकेएस) द्वारा आयोजित दो दिवसीय (24 और 25 जनवरी) राष्‍ट्रीय व्‍याख्‍यान प्रतियोगिता में उद्घाटन भाषण दे रहे थे। कर्नल राठौड़ ने कहा कि राष्‍ट्र निर्माण के लिए प्रत्‍येक नागरिक के योगदान की आवश्‍यकता है। यह एक ऐसा कार्य है, जिसे दूसरे को नहीं सौंपा जा सकता (आउटसोर्स)। भारत विभिन्‍नताओं का देश है और इसलिए राष्‍ट्रीय ध्‍वज और राष्‍ट्रगान, देशभक्ति की भावना के लिए आवश्‍यक है। उन्‍होंने कहा कि संविधान हमें कुछ अधिकार देता है, परन्‍तु कुछ ऐसे कर्तव्‍य भी है, जिनका पालन सभी भारतीयों को करना चाहिए। श्री राठौड़ ने 29 राज्‍यों से आये प्रतिभागियों से बातचीत भी की।


    राष्‍ट्रीय व्‍याख्‍यान प्रतियोगिता का उद्देश्‍य राष्‍ट्र निर्माण में भागीदारी के लिए युवाओं तथा लोगों में राष्‍ट्रीयता और देशभक्ति की भावना को मजबूत करना है। नेहरू युवा केन्‍द्र 2015-16 से राष्‍ट्रीय स्‍तर पर व्‍याख्‍यान प्रतियोगिता का आयोजन कर रहा है।


    अब तक 4020 ब्‍लॉकों के 40192 , 556 जिलों के 9281 तथा 29 राज्‍यों के 500 प्रतिभागियों ने 2015 से आयोजित व्‍याख्‍यान प्रतियोगिताओं में भाग लिया है। 2018-2019 के लिए ब्‍लॉक, जिला व राज्‍य स्‍तर पर सितम्‍बर, 2018 से 15 जनवरी, 2019 के बीच व्‍याख्‍यान प्रतियोगिताओं का आयोजन किया गया था।


    *****


    हिन्‍दी इकाई , पसूका

    
    
    (Release ID: 1561257) Visitor Counter : 140
    
    
      Read this release in: English , Marathi