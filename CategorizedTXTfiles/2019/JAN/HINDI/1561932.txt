      पेयजल एवं स्‍वच्‍छता मंत्रालय

      सुश्री उमा भारती ने आगरा में आयोजित स्‍वच्‍छता समारोह में ओडीएफ कायम रखने के महत्‍व पर जोर दिया
      Posted On: 29 JAN 2019 7:56PM by PIB Delhi


    केन्‍द्रीय पेयजल एवं स्‍वच्‍छता मंत्री सुश्री उमा भारती ने आज भारत के ग्रामीण हिस्‍से के 5.5 लाख गांवों और 600 जिलों के खुले में शौचमुक्‍त (ओडीएफ) दर्जे को कायम रखने के महत्‍व पर जोर दिया। सुश्री भारती आगरा में ग्राम प्रधानों , स्‍वच्‍छाग्रि‍हयों, आशा, आंगनवाडी कर्मियों, स्‍वच्‍छता चैंपियनों और 5000 अन्‍य प्रमुख स्‍वच्‍छता हितधारकों के एक स्‍वच्‍छता समारोह को संबोधित कर रही थी। पेयजल एवं स्‍वच्‍छता मंत्रालय और उत्‍तर प्रदेश सरकार की ओर से यह समारोह आयोजित किया गया था।


    सुश्री उमा भारती ने उपस्थित लोगों के साथ बातचीत करते हुए ग्रामीण स्‍वच्‍छता पर जोर देने को लेकर उत्‍तर प्रदेश के लोगों को बधाई दी, जहां वर्ष 2017 में लगभग 48 प्रतिशत और फिलहाल 2 वर्ष से भी कम समय में लगभग शत-प्रतिशत उपलब्धि प्राप्‍त की गई। उन्‍होंने सुरक्षित स्‍वच्‍छता के लिए लोगों के व्‍यवहार में तेजी से बदलाव लाने और स्‍वच्‍छ भारत मिशन ग्रामीण को एक सामुदायिक आंदोलन तथा एक सच्‍चा जन आंदोलन बनाने के लिए ग्राम पंचायतों की महत्‍वपूर्ण भूमिका के बारे में चर्चा की।


    उन्‍होंने भागीदारों को ठोस और तरल कचरा प्रबंधन के साथ-साथ कचरे से संसाधन के सृजन जैसी ओडीएफ के साथ-साथ अन्‍य गतिविधियों पर जोर देने के लिए भी प्रोत्‍साहित किया।


    सुश्री भारती ने उपस्थित लोगों को प्‍लास्टिक / पोलिथिन के इस्‍तेमाल को रोकने, नदियों तथा जलाशयों की सफाई करने तथा ओडीएफ कायम रखने तथा पर्यावरण संरक्षण को बढ़ावा देने के लिए गाय के गोबर से बने उर्वरक एवं कम्पोस्‍ट के इस्‍तेमाल द्वारा ऑर्गेनिक खेती अपनाने के लिए स्‍वच्‍छता शपथ भी दिलायी।


    आगरा से सांसद और राष्‍ट्रीय अनुसूचित जा‍ति आयोग के अध्‍यक्ष प्रोफेसर राम शंकर कठेरिया ने भारत को खुले में शौचमुक्‍त बनाने के लिए स्‍वच्‍छ भारत मिशन ग्रामीण अभियान को सफलतापूर्वक चलाने में सुश्री भारती के प्रेरक नेतृत्‍व के लिए उन्‍हें धन्‍यवाद दिया और ओडीएफ दर्जा कायम रखने के लिए काम करने की दिशा में उपस्थित लोगों को प्रोत्‍साहित किया।


    सुश्री उमा भारती ने आगरा डिवीजन के ग्राम प्रधानों और स्‍वच्‍छाग्रहियों सहित 30 स्‍वच्‍छता चैंपियनों को अपने ग्राम पंचायतों को ओडीएफ बनाने और उसे कायम रखने में किये गये महत्‍वपूर्ण कार्यों को लेकर सम्‍मानित भी किया। आगरा के मेयर श्री नवीन जैन, विधायक श्री जगन प्रसाद गर्ग और जेएस (एमडीडब्‍ल्‍यूएस) श्री अरूण बारोका सहित अन्‍य गणमान्‍य व्‍यक्ति समारोह में उपस्थित थे।


    आर.के.मीणा/एएम/एसकेएस/एस- 132

    
    
    (Release ID: 1561932) Visitor Counter : 72
    
    
      Read this release in: English