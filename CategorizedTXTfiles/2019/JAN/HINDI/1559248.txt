      उप राष्ट्रपति सचिवालय

      उपराष्ट्रपति ने रेल अधिकारियों से विभिन्न परियोजनाओं पर कार्य में तेजी लाने को कहा
      
      श्री वेंकैया नायडू ने रेनीगुंटा तथा वेंकटाचलम, नेल्लोर के बीच रेल यात्रा के दौरान अधिकारियों से बातचीत की
      
      Posted On: 08 JAN 2019 4:55PM by PIB Delhi


    उपराष्ट्रपति श्री एम वेंकैया नायडू ने रेलवे के शीर्ष अधिकारियों से बातचीत करके आंध्र प्रदेश और तेलंगाना में विभिन्न रेल परियोजनाओं की प्रगति के बारे में जानकारी प्राप्त की। इन परियोजनाओं में ओबुलावरिपल्ली तथा कृष्णापट्टनम बंदरगाह के बीच रेल लाइन शामिल है।


    उपराष्ट्रपति ने आज रेनीगुंटा से नेल्लोर के वेंकटाचलम के बीच रेल यात्रा के दौरान परियोजनाओं की प्रगति के बारे में दक्षिण मध्य रेलवे के महाप्रबंधक श्री कुलश्रेष्ठ तथा अन्य वरिष्ठ अधिकारियों के साथ बातचीत की। श्री नायडू अपनी सास श्रीमती एलुरु कौशल्यामा की दसवीं कार्यक्रम में भाग लेने वेंकटाचलम पहुंचे। उनकी सास का 30 दिसंबर को निधन हो गया था।


    श्री नायडू ने अधिकारियों को विभिन्न परियोजना कार्यों में तेजी लाने की सलाह दी। उपराष्ट्रपति ने ओबुलावरिपल्ली तथा कृष्णापट्टनम लाइन 25 फरवरी तक पूरा करने को कहा। उन्होंने याद दिलाया कि उनके सुझाव पर रेल मंत्री और रेलवे बोर्ड ने ओबुलावरिपल्ली तथा कृष्णापट्टनम लाइन पर सवारी गाड़ियां चलाने पर सहमति व्यक्त की थी। मूल रूप से यह लाइन माल गाड़ियों के परिचालन के लिए थी।


    ओबुलावरिपल्ली तथा कृष्णापट्टनम लाइन पूरा होने पर दूरी में 72 किलोमीटर की कमी आ जाएगी। उपराष्ट्रपति ने वेंकटाचलम रेल ओवर ब्रिज के कार्यों की प्रगति का निरीक्षण किया।


    रेल अधिकारियों ने श्री नायडू को बताया कि केवल सुरंग का काम लंबित है और शेष कार्य पूरे कर लिए गए हैं। अधिकारियों ने बताया कि कृष्णापट्टनम से रापुर के बीच चार स्टेशन शीघ्र तैयार हो जाएंगे और परीक्षण के तौर पर रेल गाड़ियां चलाई जाएंगी। उपराष्ट्रपति को बताया गया कि शीघ्र ही नेल्लोर, गुंटुर तथा रेनीगुंटा स्टेशनों पर उच्च गति की वाईफाई सुविधा प्रदान की जाएगी।


    अधिकारियों ने बताया कि तिरुपति रेलवे स्टेशन पर 400 करोड़ रुपये की लागत से बनने वाले बहुमंजिली वाणिज्यिक परिसर के लिए विस्तृत परियोजना रिपोर्ट तैयार कर ली गई है। प्रस्तावित परिसर में फाइव स्टार तथा बजट होटल और शॉपिंग एरिया होगा।


    श्री नायडू ने नड़िकुड़ी-श्रीकालहस्ती रेल लाइन की प्रगति के बारे में जानकारी ली। उन्हें बताया गया कि प्रकाशम, गुंटुर तथा नेल्लोर जिलों में भूमि अधिग्रहण का मामला आंध्र प्रदेश सरकार के साथ लंबित है।


    ***


    आर.के.मीणा/अर्चना/एजी/एमएस - 103


    

    
    (Release ID: 1559248) Visitor Counter : 112