      वस्‍त्र मंत्रालय

      वस्त्र मंत्रालय का पहुंच कार्यक्रम
      Posted On: 04 JAN 2019 5:52PM by PIB Delhi


    वस्त्र क्षेत्र की उपलब्धियों की चर्चा करने के लिए वस्त्र मंत्रालय नई दिल्ली में 5 से 6 जनवरी, 2019 तक दो दिन का एक कार्यक्रम आयोजित करेगा। लाल किले में ‘आर्टिजन स्पीक’ नामक एक वस्त्र प्रदर्शनी के साथ इस कार्यक्रम का शुभारंभ होगा।


    इसमें वस्त्र मंत्री श्रीमती स्मृति जुबिन इरानी द्वारा 6 जनवरी, 2019 को ‘वस्त्र क्षेत्र की उपलब्धियां और भविष्य का मार्ग’ विषय पर एक पहुंच कार्यक्रम का उद्घाटन किया जाएगा। वस्त्र राज्य मंत्री श्री अजय टम्टा, वस्त्र मंत्रालय में सचिव श्री राघवेन्द्र सिंह और वस्त्र मंत्रालय तथा भारत सरकार के अन्य मंत्रालयों/विभागों के अन्य वरिष्ठ अधिकारी भी कार्यक्रम में उपस्थित रहेंगे।


    उद्घाटन सत्र के दौरान एक दिन के आयोजन में 6 जनवरी, 2019 को मंत्रालय की उपलब्धियों पर आधारित एक लघु फिल्म दिखाई जाएगी। सरकारी और उद्योगजगत के भागीदार उद्घाटन सत्र को संबोधित करेंगे। इसके बाद तकनीकी वस्त्र, वस्त्र व्यापार में सुगमता और वैश्विक बाजार तक पहुंच तथा आपूर्ति श्रृंखला जैसे वस्त्र क्षेत्र से संबंधित विषयों पर सामूहिक विचार-विमर्श किया जाएगा।


    वस्त्र क्षेत्र में उपलब्धियों को लेकर बुनकरों, कारीगरों, निवेशकों और कम्पनियों के व्यापक योगदान को ध्यान में रखते हुए, उनके प्रति कृतज्ञता व्यक्त करने के लिए 6 जनवरी, 2019 की शाम में उपराष्ट्रपति श्री एम. वेंकैया नायडू द्वारा एक पुरस्कार कार्यक्रम की अध्यक्षता के साथ इस कार्यक्रम की समाप्ति होगी।


    दो दिन के इस कार्यक्रम में वस्त्र क्षेत्र में यथासाध्य नवीन क्षमताओं के निर्माण और पर्याप्त संसाधन के विकास के लिए एक मार्गनिर्देश भी तैयार किया जाएगा।


    इस क्षेत्र के लिए पिछला साढ़े चार वर्ष का समय सुधारवादी रहा है। उद्योग विशेष की नीतियों, प्रौद्योगिकीय उन्नयन, अनुसंधान और विकास पर जोर, मानव संसाधनों में निवेश और बाजार को बढ़ावा देने के लिए रणनीतिक हस्तक्षेप के बल पर भारतीय वस्त्र वैश्विक मानचित्र पर सबसे मनोनुकूल और विश्वसनीय ब्रांड बन पाया है।


    ***


    आर.के.मीणा/एएम/एसकेएस/डीके – 46

    
    
    (Release ID: 1558677) Visitor Counter : 226