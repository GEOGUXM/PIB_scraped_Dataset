      शिक्षा मंत्रालय

      परीक्षा के तनाव से निपटनाः प्रधानमंत्री के साथ ‘परीक्षा पे चर्चा-2.0’ कल
      
      छात्रों, अध्‍यापकों और माता-पिता के साथ प्रधानमंत्री की बातचीत

      Posted On: 28 JAN 2019 4:56PM by PIB Delhi

    प्रधानमंत्री श्री नरेन्‍द्र मोदी कल नई दिल्‍ली के तालकटोरा स्‍टेडियम में भारत और विदेशी छात्रों , अध्‍यापकों और छात्रों के माता-पिता के एक बड़े वर्ग के साथ ‘ परीक्षा पे चर्चा - 2.0 ’ के तहत बातचीत करेंगे। छात्रों, अध्‍यापकों और माता-पिता में न केवल इस खास कार्यक्रम में जोर-शोर से हिस्‍सा लेने की खुशी और उत्‍साह है, बल्कि वे सभी प्रधानमंत्री की मूल्‍यवान सलाह भी प्राप्‍त करना चाहते हैं। प्रधानमंत्री भी यह सुनिश्चित करना चाहते हैं कि छात्र तनाव रहित वातावरण में परीक्षा दे और बेहतर परिणाम देने के लिए किसी भी तरह के दबाव में न आयें।


    यह कार्यक्रम कल 11 बजे पूर्वाह्न प्रसारित किया जायेगा और इसके सफल प्रसारण के लिए सभी तैयारियां पूरी हो चुकी हैं। इसे दूरदर्शन पर लाइव दिखाया जायेगा तथा अन्‍य टीवी चैनल भी इसका लाइव प्रसारण करेंगे। देशभर के विभिन्‍न राज्‍यों/केन्‍द्र शासित प्रदेशों से कार्यक्रम में हिस्‍सा लेने वाले राजधानी पहुंच चुके हैं। इस वर्ष 24 राज्‍यों/केन्‍द्र शासित प्रदेशों के कॉलेज छात्र भी कार्यक्रम में भाग लेंगे। देश भर से आये 2000 छात्र, अध्‍यापक और माता-पिता तालकटोरा स्‍टेडियम में ‘परीक्षा पे चर्चा – 2.0’ में भाग लेंगे।


    इस कार्यक्रम में हिस्‍सा लेने के मद्देनजर इस वर्ष प्रधानमंत्री के साथ बातचीत करने के लिए 7 जनवरी से 17 जनवरी 2019 तक एक ऑन लाइन प्रतिस्‍पर्धा का आयोजन किया गया था, जिसके जरिये कक्षा नौ से 12 के छात्रों, स्‍नातक और परास्‍नातक कॉलेज छात्रों, उनके माता-पिता और अध्‍यापकों को चुना गया था। प्रतिभागियों ने वेबसाइट- www.mygov.in के जरिये प्रतिस्‍पर्धा में हिस्‍सा लिया था। इसके लिए निम्‍नलिखित विषय थे-


    कक्षा 9 से 12 के छात्रों और स्‍नातक तथा परास्‍नातक कक्षाओं के छात्रों के लिए

      * आकर्षक शीर्षक प्रतिस्‍पर्धा

    ब) कक्षा 9 से 12 के लिए ‘मेरी प्रेरणा’ प्रतिस्‍पर्धा


    स) स्‍नातक और परास्‍नातक कक्षाओं के लिए ‘मेरी सफलता का मंत्र’


    अध्‍यापकों के लिए


    अध्‍यापकों के विचार


    माता-पिता के लिए


    अपने परीक्षा-योद्धा से सीख


    M yGov पोर्टल पर कुल 1 , 02,173 लोगों ने ऑनलाइन प्रतिस्‍पर्धा में हिस्‍सा लिया , जिनका विवरण सभी राज्‍यों और केन्‍द्र शासित प्रदेशों को भेज दिया गया था ताकि हर राज्‍य/केन्‍द्र शासित प्रदेश स्‍तर पर गठित चयन समिति 2000 प्रतिभागियों का अंतिम चयन कर सके।


    पिछले वर्ष की परीक्षा पे चर्चा – 2018 के विपरीत इस वर्ष वेबसाइट www.mygov.in पर आयोजित प्रतिस्‍पर्धा में जीतने वाले छात्र, अध्‍यापक और माता-पिता ही प्रधानमंत्री के साथ तालकटोरा स्‍टेडियम में बातचीत कर सकेंगे।


    पहली बार देशभर के छात्र और विदेशों में रहने वाले भारतीय छात्र कार्यक्रम में हिस्‍सा लेंगे, जबकि पिछले साल केवल दिल्‍ली/राष्‍ट्रीय राजधानी क्षेत्र के छात्रों को आमंत्रित किया गया था। विदेशों से हिस्‍सा लेने वालों में रूस, नाईजीरिया, ईरान, नेपाल, दोहा, कुवैत, सऊदी अरब और सिंगापुर जैसे देश शामिल हैं।


    इस वर्ष 10 मिनट के एक सांस्‍कृतिक कार्यक्रम को भी शामिल किया गया है, जिसमें कला-उत्‍सव प्रतिस्‍पर्धा के विजेता छात्र (नृत्य/गायन इत्‍यादि), उनके माता-पिता और अध्‍यापक हिस्‍सा लेंगे।


    मानव संसाधन विकास मंत्रालय द्वारा की गई पहलों पर एक लघु फिल्‍म दिखाई जायेगी जिसमें परीक्षा संबंधी तनाव को कम करने के लिए पिछले वर्ष की परीक्षा पे चर्चा के बाद उठाये गये कदमों की जानकारी दी जायेगी।


    देशभर के और विदेशों के सभी सरकारी और सीबीएसई स्‍कूलों तथा उच्‍च शिक्षा संस्‍थानों/कॉलेजों में 29 जनवरी को कार्यक्रम के सीधे प्रसारण की व्‍यवस्‍था की जा रही है।


    ***


    हिन्‍दी इकाई , पसूका , नई दिल्‍ली -


    

    
    (Release ID: 1561689) Visitor Counter : 258
    
    
      Read this release in: English , Bengali , Gujarati , Tamil , Malayalam
    
    
    

*