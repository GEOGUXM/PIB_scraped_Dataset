      उप राष्ट्रपति सचिवालय

      उज्‍जवला लाभार्थियों की संख्‍या 6 करोड़ होने के अवसर पर उप राष्‍ट्रपति ने एलपीजी कनेक्‍शन वितरित किये
      
      उपराष्‍ट्रपति ने कहा कि यह एक क्रांतिकारी योजना है और इससे महिलाओं के जीवन में बदलाव आया है
      
      उज्‍जवला योजना अंत्‍योदय की मूल भावना को दर्शाती है : उपराष्‍ट्रपति

      Posted On: 02 JAN 2019 1:46PM by PIB Delhi

      प्रधानमंत्री उज्‍जवला योजना के अंतर्गत महिला लाभार्थी को 6 करोड़वां कनेक्‍शन प्रदान करते हुए उप राष्‍ट्रपति श्री एम वेंकैया नायडू ने इसे एक क्रांतिकारी योजना की संज्ञा दी और कहा कि इसके द्वारा गरीब परिवारों की महिलाओं के जीवन में बदलाव आया है। संक्षेप में कहा जा सकता है कि यह किसी भी सरकार के लिए इतनी अल्‍पावधि में हासिल की गई शानदार उपलब्धि है।


      महिलाओं को कनेक्‍शन प्रदान करने के लिए पेट्रोलियम और प्राकृतिक गैस मंत्रालय द्वारा आयोजित एक कार्यक्रम में उप राष्‍ट्रपति ने इसे अत्‍यंत महत्‍वपूर्ण अवसर कहा। इस योजना के माध्‍यम से स्‍वच्‍छ ईंधन 6 करोड़ घरों तक पहुंचा है। इस बात से और भी प्रसन्‍नता होती है कि यह उपलब्धि ऐसे समय में आई है जब देश महात्‍मा गांधी की 150वीं जयंती मना रहा है। महात्‍मा गांधी ने एक आत्‍म निर्भर भारत का सपना देखा था , एक ऐसा देश जिसकी पूरे विश्‍व में गौरव और प्रतिष्‍ठा हो।


      महिलाओं , किसानों और कमजोर तबको के जीवन में बदलाव लाने के लिए प्रधानमंत्री श्री नरेन्‍द्र मोदी के प्रयासों की सराहना करते हुए उप राष्‍ट्रपति ने कहा कि गरीब महिलाओं को एलपीजी कनेक्‍शन मिलना परिवर्तन को दर्शाता है। यह योजना अंत्‍योदय – गरीबों में सबसे गरीब के कल्‍याण - की मूल भावना को दिखलाती है। यह योजना लाभार्थियों को गरीबी से बाहर आने में मदद करती है और उन्‍हें गर्व के साथ जीवन जीने के लिए सशक्‍त बनाती है।


      उपराष्‍ट्रपति ने कहा कि पूरे विश्‍व में पर्यावरण से मृत्‍यु होने का सबसे बड़ा कारण वायु प्रदूषण है। उज्‍जवला योजना से महिलाओं को धुएं से भरे रसोई से मुक्ति मिली है और वायु प्रदूषण से स्‍वास्‍थ्‍य पर होने वाले कुप्रभावों से भी बचाव हुआ है।


      उपराष्‍ट्रपति ने कहा कि भारत का फिर से उदय हो रहा है और मुझे विश्‍वास है कि हम अपने जीवन काल में ही भारत को विश्‍व के नेतृत्‍व करने वाले देश के रूप में देखेंगे।


      श्री नायडू ने योजना की सफलता के लिए पेट्रोलियम मंत्रालय , तेल विपणन कंपनियों और अधिकारियों को धन्‍यवाद दिया।


      ***


      आर.के.मीणा/अर्चना / जेके /एस –12


    

    
    (Release ID: 1558183) Visitor Counter : 237
    
    
      Read this release in: English , Urdu