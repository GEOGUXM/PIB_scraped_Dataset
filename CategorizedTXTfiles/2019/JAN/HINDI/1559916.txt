      सड़क परिवहन एवं राजमार्ग मंत्रालय

      प्रधानमंत्री श्री नरेन्‍द्र मोदी कल केरल में कोल्‍लम बाइपास राष्‍ट्र को समर्पित करेंगे
      Posted On: 14 JAN 2019 6:47PM by PIB Delhi


    प्रधानमंत्री श्री नरेन्‍द्र मोदी कल केरल में राष्‍ट्रीय राजमार्ग संख्‍या-66 पर 13 किलोमीटर लम्‍बा , 2 लेन वाला कोल्‍लम बाइपास राष्‍ट्र को समर्पित करेंगे। 352 करोड़ रूपये की लागत से निर्मित इस राजमार्ग पर अष्‍टमुडी झील के ऊपर 3 बड़े पुल बनाये गये हैं। इस परियोजना से कोल्‍लम शहर के आस-पास यातायात की आवाजाही सुगम होगी तथा अलप्पुझा और तिरुवनंतपुरम के यात्रा समय में कटौती होगी।


    केरल में मई 2018 तक राष्‍ट्रीय राजमार्गों की लम्‍बाई 1782 किलोमीटर थी। यह लम्‍बाई प्रमुख राष्‍ट्रीय राजमार्ग सहित बढ़ाकर 2280 किलोमीटर से अधिक की जा चुकी है। राज्‍य में जारी कुछ प्रमुख राष्‍ट्रीय राजमार्ग परियोजनाओं में तिरुवनंतपुरम बाइपास, थेलासरी माहे बाइपास, राष्‍ट्रीय राजमार्ग संख्‍या-544 के वडक्‍कनचेरी–त्रिशूर खंड के साथ कुथिरन सुरंग राष्‍ट्रीय राजमार्ग संख्‍या-66 पर अलप्पुझा बाइपास शामिल हैं। इन परियोजनाओं के पूर्ण हो जाने पर जनता के लिए नये सामाजिक-आर्थिक अवसरों का सृजन होगा और इस क्षेत्र में व्‍यापार और पर्यटन को बढ़ावा मिलेगा।


    ***


    आर.के.मीणा/एएम/आरके/एस- 193
    
    

    
    (Release ID: 1559916) Visitor Counter : 131