      पंचायती राज मंत्रालय

      पंचायती राज संस्थान (पीआरआई) किसी भी देश की सफल एवं अच्‍छी शासन व्‍यवस्‍था की रीढ़ है: श्री नरेंद्र सिंह तोमर
      
      हमारे गांवों के सार्थक विकास के लिए पंचायती राज संस्थाओं (पीआरआई) में महिलाओं की भागीदारी जरूरी है: केंद्रीय पंचायती राज, ग्रामीण विकास, खान एवं संसदीय मामलों के मंत्री

      Posted On: 18 JAN 2019 7:15PM by PIB Delhi

      केंद्रीय पंचायती राज , ग्रामीण विकास , खान एवं संसदीय मामलों के मंत्री श्री नरेंद्र सिंह तोमर ने कहा है कि पंचायती राज संस्थान (पीआरआई) किसी भी देश की सफल एवं अच्‍छी शासन व्‍यवस्‍था की रीढ़ है। उन्‍होंने निर्वाचित महिला जनप्रतिनिधियों ( ईडब्‍ल्‍यूआर ) के दो दिवसीय राष्ट्रीय कॉन्क्लेव के उद्घाटन के अवसर पर पंचायती राज मंत्रालय , यूएन वुमेन और राष्ट्रीय ग्रामीण विकास संस्थान एवं पंचायती राज (एनआईआरडी एंड पीआर ) द्वारा संयुक्‍त रूप से नई दिल्‍ली के विज्ञान भवन में आज आयोजित एक कार्यक्रम में कहा कि हमारे गांवों के सार्थक विकास के लिए पंचायती राज संस्थाओं (पीआरआई) में महिलाओं की भागीदारी बहुत जरूरी है। श्री तोमर ने कहा कि पंचायतों के निर्वाचित प्रतिनिधियों के सहयोग से स्वयं सहायता समूह (एसएचजी) के सदस्य हमारे गांवों से गरीबी के उन्मूलन और आर्थिक विकास में योगदान दे रहे हैं।


      इस अवसर पर माननीय मंत्री ने ' जीपीडीपी के दिशानिर्देश ' (ग्राम पंचायत विकास योजना) भी जारी किए। उन्होंने कहा कि यह पुस्तक ग्राम पंचायतों को उनकी योजनाओं की तैयारी मदद करेगी।


      मंत्री ने कहा कि माननीय प्रधानमंत्री श्री नरेन्‍द्र मोदी ने हमेशा स्वच्छ एवं आत्मनिर्भर ग्रामीण भारत के लिए चिंता जताई है। उन्होंने कहा कि 14 वें वित्त आयोग की सिफारिशों के अनुरूप सरकार ने ग्राम पंचायतों को पांच वर्षों की अवधि के लिए 2 लाख करोड़ रुपये से अधिक देने का निर्णय लिया है। इसमें से उन्‍हें अब तक 1 लाख करोड़ रुपये से अधिक जारी किए जा चुके हैं। उन्होंने कहा कि प्रधानमंत्री ने ' राष्ट्रीय ग्राम स्वराज अभियान ' ( आरजीएसए ) नाम से एक नई योजना भी शुरू की है। उन्होंने कहा कि यदि भारत को एक विकसित देश बनना है तो यह आवश्यक है कि शहरों के साथ-साथ ग्रामीण भारत का भी विकास हो और उसे क्षमता निर्माण , शिक्षा एवं तकनीकी दक्षता के लिहाज से मजबूत किया जाए।


      इससे पहले सचिव श्री अमरजीत सिन्हा ने सभा को संबोधित करते हुए कहा कि सबकी योजना सबका विकास के तहत सरकार ने ग्राम पंचायत विकास योजना ( जीपीडीपी ) की शुरुआत की है ताकि ग्राम पंचायतों को खुद के लिए योजना बनाने की प्रक्रिया में भाग लेने का अवसर और पर्याप्त वित्तीय संसाधन उपलब्‍ध कराया जा सके। उन्होंने कहा कि दीनदयाल उपध्याय ग्रामीण आजीविका मिशन योजना के तहत 5.80 करोड़ महिलाएं स्वयं सहायता समूहों से जुड़ी हैं। सचिव ने खुशी जताई कि कई ग्रामीण महिलाएं अब व्यवसायों में योगदान दे रही हैं जो अब तक केवल पुरुष सदस्यों के लिए ही संभव था।


      यूएन वुमेन के डिप्‍टी कंट्री रिप्रजेंटेटिव सुश्री निष्ठा सत्यम ने इस अवसर पर बोलते हुए भारत में ग्रामीण क्षेत्रों के विकास के लिए केंद्र सरकार और राज्य सरकारों द्वारा किए जा रहे प्रयासों की सराहना की।


      

      *****


      आरके मीणा/एएम/एसकेसी


    

    
    (Release ID: 1560880) Visitor Counter : 32
    
    
      Read this release in: English