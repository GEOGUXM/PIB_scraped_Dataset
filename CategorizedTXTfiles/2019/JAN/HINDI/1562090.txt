      पेट्रोलियम एवं प्राकृतिक गैस मंत्रालय

      13वें अंतर्राष्‍ट्रीय तेल और गैस सम्‍मेलन एवं प्रदर्शनी पेट्रोटेक-2019 का आयोजन 10 से 12 फरवरी, 2019 को किया जाएगा
      Posted On: 31 JAN 2019 3:49PM by PIB Delhi


    13वें अंतर्राष्ट्रीय तेल और गैस सम्मेलन एवं प्रदर्शनी पेट्रोटेक-2019 का आयोजन पेट्रोलियम एवं प्राकृतिक गैस मंत्रालय, भारत सरकार के तत्‍वावधान में 10 से 12 फरवरी, 2019 को किया जाएगा।


    भारत के प्रमुख हाइड्रोकार्बन अंतर्राष्‍ट्रीय सम्‍मेलन का उद्घाटन प्रधानमंत्री श्री नरेन्‍द्र मोदी द्वारा किये जाने की संभावना है। पेट्रोलियम एवं प्राकृतिक गैस मंत्री द्वारा साझेदार देशों के 95 से ज्‍यादा ऊर्जा मंत्रियों को इस सम्‍मेलन में भाग लेने के लिए आमंत्रित किया गया है। भारत के तेल और गैस क्षेत्र में हाल ही में हुई बाजार और निवेश के अनुकूल घटनाओं को इस विशाल तीन दिवसीय आयोजन के दौरान प्रदर्शित किया जाएगा। इस सम्‍मेलन के दौरान लगभग 70 देशों के 86 से ज्‍यादा प्रमुख वक्‍ताओं और 7000 प्रतिनिधियों के भाग लेने की संभावना है, जिनमें प्रौद्योगिकीविद्, वैज्ञानिक, योजनाकार, नीति निर्माता, प्रबंधन विशेषज्ञ, उद्यमी, सेवा प्रदाता और वेंडर्स शामिल होंगे।


    इस सम्‍मेलन के साथ-साथ इस दौरान इंडिया एक्‍स्पो मार्ट , ग्रेटर नोएडा में 20,000 वर्ग फुट क्षेत्र में एक प्रदर्शनी का भी आयोजन किया जाएगा। पेट्रोटेक-2019 प्रदर्शनी में उत्‍खनन और उत्‍पादन , प्रक्रिया नियंत्रण, रिफाइनिंग और पाइपलाइन सेवाओं, प्रणालियों, उत्‍पादों, ऑयल फील्‍ड, हार्डवेअर, सॉफ्टवेअर, विश्‍लेषणात्‍मक उपकरण, नवीकरणीय, अनुसंधान एवं विकास, एचएसई, प्रशिक्षण और तकनीकी साहित्‍य के प्रकाशन के क्षेत्र में हुए विकास पर ध्‍यान केन्द्रित किया जाएगा। यह प्रदर्शनी 10 और 11 फरवरी को सुबह 10 बजे से शाम 6 बजे तक और 12 फरवरी, 2019 को अपराह्न दो बजे तक आगंतुकों के लिए खुली रहेगी


    सम्‍मेलन के दौरान दो मंत्रिस्‍तरीय सत्र और एक सीईओ कॉन्‍क्‍लेव का आयोजन होगा , जिसमें विदेशों से आये मंत्रिस्‍तरीय प्रतिनिधिमंडल, अंतर्राष्‍ट्रीय संगठनों के प्रमुख तथा तेल और गैस कंपनियों के वरिष्‍ठ मुख्‍य कार्यकारी अधिकारी भाग लेंगे। सम्‍मेलन के अलावा इस दौरान तीन पूर्ण सत्रों तथा पांच थीम सत्रों का भी आयोजन किया जाएगा, जिन्‍हें प्रमुख वक्‍ता और तकनीकी विशेषज्ञ संबोधित करेंगे और इस दौरान वैश्विक तेल और गैस उद्योग जगत के प्रमुख लोगों के भाग लेने की संभावना है।


    समानांतर रूप से आयोजित किये जा रहे तकनीकी सत्रों के दौरान 300 से ज्‍यादा वक्‍ताओं द्वारा पेट्रोलियम प्रौद्योगिकी, उत्‍खनन, खुदाई, उत्‍पादन और संसाधन, शोधन और अन्‍य मामलों से संबंधित विषयों पर पेपर प्रस्‍तुत किये जाएंगे, जो मौखिक और पोस्‍टर सत्र (सात डिजिटल पोस्‍टर सत्र) दोनों में होंगे।


    पेट्रोटेक-20 19 प्रदर्शनी में 13 से ज्‍यादा देशों के मंडप होंगे और 40 से ज्‍यादा देशों के 750 प्रदर्शक भाग लेंगे। इसमें मेक इन इंडिया और नवीकरणीय ऊर्जा थीम के लिए विशिष्‍ट स्‍थान होंगे। पेट्रोटेक के दौरान अनेक स्‍टार्टअप कंपनियां भी अपनी प्रौद्योगिकी और विकास का प्रदर्शन करेंगी।


    ****


    आर.के.मीणा/अर्चना/आरके/जीआरएस

    
    
    (Release ID: 1562090) Visitor Counter : 327
    
    
      Read this release in: English