      प्रधानमंत्री कार्यालय

      प्रधानमंत्री ने दांडी में राष्‍ट्रीय नमक सत्‍याग्रह स्‍मारक राष्‍ट्र को समर्पित किया
      
      प्रधानमंत्री ने कहा दांडी स्‍मारक महात्‍मा गांधी के आग्रह, स्‍वच्‍छाग्रह और सत्‍याग्रह के आदर्शों को संपुटित करता है
      
      ग्रामोदय से भारत उदय तक का मिशन और विचार : प्रधानमंत्री

      Posted On: 30 JAN 2019 8:53PM by PIB Delhi

      प्रधानमंत्री श्री नरेन्‍द्र मोदी ने महात्‍मा गांधी की पुण्‍यतिथि पर आज गुजरात के नवसारी जिले में दांडी स्थित राष्‍ट्रीय नमक सत्‍याग्रह स्‍मारक राष्‍ट्र को समर्पित किया।


      स्‍मारक स्‍थल पर उन्‍होंने महात्‍मा गांधी और ब्रिटिश कानून के खिलाफ समुद्र के पानी से नमक बनाने के लिए 1930 में ऐतिहासिक दांडी नमक यात्रा के दौरान उनके साथ चलने वाले 80 सत्‍याग्रहियों की प्रतिमाओं का अनावरण किया। इस स्‍मारक में 1930 के ऐतिहासिक नमक मार्च से जुड़ी विभिन्‍न घटनाओं और कथाओं को दर्शाने वाले 24 बोलते भित्ति चित्र हैं। स्‍मारक परिसर की ऊर्जा जरूरतों को पूरा करने के लिए इसमें सौर वृक्ष लगाए गए हैं। प्रधानमंत्री ने स्‍मारक का पूरा दौरा किया।


      एक जनसभा को संबोधित करते हुए प्रधानमंत्री ने इस स्‍मारक के लिए कार्य करने वाले सभी लोगों को बधाई दी। प्रधानमंत्री ने कहा ‘’ यह स्‍मारक हमें आजादी के लिए हमारे देश के लोगों के महान बलिदान की याद दिलाता है ’’ । प्रधानमंत्री ने कहा कि दांडी स्‍मारक महात्मा गांधी के आग्रह , स्वच्छाग्रह और सत्याग्रह के आदर्शों को संपुटित करता है और यह आने वाले दिनों में पर्यटकों के आकर्षण का प्रमुख केंद्र होगा।


      प्रधानमंत्री ने कहा , ‘’ गांधी जी की विरासत को आगे ले जाने के एक प्रयास में , हमारी सरकार ने खादी से जुड़े करीब 2000 संस्‍थानों का आधुनिकीकरण किया है। इससे लाखों शिल्पियों और कर्मियों को लाभ पहुंचा है। खादी अब न केवल फेशन का बल्कि महिला अधिकारिता का भी प्रतीक बन गई है’’। स्‍वदेशी ने आजादी के आंदोलन में अत्‍यंत महत्‍वपूर्ण भूमिका निभाई , इसी प्रकार, हथकरघा गरीबी को दूर करने में मददगार होगा। प्रधानमंत्री ने कहा कि सरकार ने हथकरघा को बढ़ावा देने के लिए हर वर्ष 7 अगस्‍त को हथकरघा दिवस के रूप में मनाने की घोषणा की है।


      स्‍वच्‍छता को गांधी जी द्वारा दिए गए महत्‍व की चर्चा करते हुए प्रधानमंत्री ने कहा कि हमने स्‍वच्‍छ भारत के लिए उन मूल्‍यों को आत्‍मसात किया है। स्‍वच्‍छ भारत अभियान का प्रभाव यह है कि ग्रामीण इलाकों में स्‍वच्‍छता एनडीए सरकार के आने के बाद 2014 के 38 प्रतिशत से बढ़कर 98 प्रतिशत हो गई है।


      गांवों को खाना पकाने के लिए स्‍वच्‍छ ईंधन से लेकर बिजली और स्‍वास्‍थ्‍य सेवा से लेकर वित्‍तीय सेवा जैसी मूलभूत सुविधाएं देने के अपने प्रयास को दोहराते हुए , प्रधानमंत्री ने कहा कि यह हमारे मिशन और ग्रामोदय से भारत उदय तक के विचार की तर्ज पर है।


      प्रधानमंत्री गुजरात की एक दिन की यात्रा पर हैं। प्रधानमंत्री ने सूरत हवाई अड्डे की टर्मिनल बिल्डिंग के विस्‍तार के लिए आधारशिला रखी और सूरत में विभिन्‍न विकास परियोजनाओं का उद्घाटन किया। उन्‍होंने सूरत में अत्‍याधुनिक रसीलाबेन सेवंतीलाल शाह वीनस अस्‍पताल भी राज्‍य को समर्पित किया। प्रधानमंत्री ने सूरत में न्‍यू इंडिया युवा सम्‍मेलन को भी संबोधित किया।


      ********


      आर.के.मीणा/एएम/केपी/सीसी-

    
    
    (Release ID: 1562058) Visitor Counter : 295
    
    
      Read this release in: English , Urdu , Marathi , Assamese , Gujarati , Tamil , Kannada