      रक्षा मंत्रालय

      नौसेना प्रमुख ने डीजीएनसीसी गणतंत्र दिवस शिविर 2019 में एनसीसी कैडेटों की सराहना की
      Posted On: 21 JAN 2019 7:10PM by PIB Delhi


    एडमिरल सुनील लांबा , पीवीएसएम , एवीएसएम , एडीसी , सीओएससी के चैयरमैन एवं नौसेना प्रमुख (सीएनएस) ने आज दिल्‍ली कैंट स्थित करियप्‍पा परेड मैदान में डीजी एनसीसी गणतंत्र दिवस शिविर का दौरा किया एवं डीजी एनसीसी , लेफ्टिनेंट जनरल पी.पी. मल्‍होत्रा , वीएसएम द्वारा उनका स्‍वागत किया गया।


    नौसेना प्रमुख ने एनसीसी की तीनों शाखाओं अर्थात् सेना , नौसेना एवं वायुसेना के चुने हुए कैडेटों द्वारा प्रभावी ‘ सलामी गारद ’ का अवलोकन किया। इसके बाद कैडेटों द्वारा एक शानदार बैंड डिस्‍पले किया गया। सीएनएस ने विभिन्‍न सामाजिक जागरूकता विषय-वस्‍तुओं को चित्रित करते हुए सभी 17 एनसीसी महानिदेशालयों के एनसीसी कैडेट द्वारा तैयार प्रभावशाली ध्‍वज क्षेत्र का भी अवलोकन किया। कैडेटों द्वारा तैयार विभिन्‍न नौसेना जहाज मॉडलों का भी प्रदर्शन किया गया।


    बाद में , एडमिरल ने बहुमुखी प्रतिभा के धनी कैडेटों द्वारा समृद्ध भारतीय संस्‍कृति को चित्रित करते हुए एक आकर्षक सांस्‍कृतिक कार्यक्रम का भी अवलोकन किया।


    इस अवसर पर नौसेना प्रमुख ने एक प्रभावशाली ‘ सलामी गारद ’ प्रस्‍तुत करने पर कैडेटों की सराहना की। वह कैडेटों के ड्रिल एवं बड़ी संख्‍या में उनकी उपस्थिति से प्रभावित थे। उन्‍होंने कहा कि एनसीसी एक प्रमुख युवा संगठन है , जो केन्द्रित रूप से देश के भविष्‍य के नेताओं को तैयार करने और उन्‍हें देश के नेतृत्‍व तथा जीवन के सभी पहलुओं में उत्‍कृ‍ष्‍ट बनने के लिए सशक्‍त बनाने में जुटा हुआ है। उन्‍होंने राष्‍ट्र के निर्माण के प्रति एनसीसी कैडेटों के योगदान एवं उनकी अदम्‍य भावना और आपदाओं के दौरान उनके सहयोग को दर्ज किया। उन्‍होंने लंबी अवधि एवं उच्‍च जोखिम नौकायन के लिए नौसेना गतिविधियों में उनके प्रयासों की भी सराहना की। सीएनएस ने एनसीसी कैडेटों से सशस्‍त्र बल में शामिल होने तथा मातृभूमि की सेवा करने का भी आह्वान किया।


    ****


    आर.के.मीणा/एएम/एसकेजे/जीआरएस


    

    
    (Release ID: 1560819) Visitor Counter : 67