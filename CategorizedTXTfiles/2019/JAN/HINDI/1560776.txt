      संस्‍कृति मंत्रालय

      प्रवासी भारतीय दिवस 2019 - वाराणसी में शानदार और पारंपरिक आतिथ्य के लिए प्रवासी भारतीय (एनआरआई) अतिथियों की प्रतीक्षा
      Posted On: 19 JAN 2019 5:15PM by PIB Delhi


    पत्र सूचना कार्यालय (पसूका) वाराणसी। देश की आध्यात्मिक राजधानी वाराणसी के बाहरी इलाके में स्थित टेंट सिटी प्रवासी भारतीय अतिथियों के स्वागत के लिए पूरी तरह से तैयार है। अतिथि 20 जनवरी से वहां पहुंचने लगेंगे। वाराणसी मंडल के आयुक्त और प्रवासी भारतीय दिवस ( पीबीडी) 2019 के नोडल अधिकारी दीपक अग्रवाल ने कहा कि ऐढ़ी गांव स्थित टेंट सिटी में सभी कार्य पूरे कर लिए गए हैं। आयुक्त ने कहा कि सौंदर्यीकरण और सजावट का अंतिम दौर जारी है, जो 19 जनवरी की शाम तक समाप्त हो जाएगा। उन्होंने कहा कि अतिथियों को बे‍हतरीन आराम और आतिथ्य प्रदान करने के लिए स्पा, जिम्‍नेशियम, अस्पताल जैसी सभी आधुनिक सुविधाओं की व्‍यवस्‍था की गयी है। टेंट सिटी के मेहमानों के सुविधा के लिए तीस ई- रिक्शा होंगे, जिनसे वे 43 एकड़ में फैले टेंट सिटी के विभिन्न पंडालों और सैक्‍टरों में आ-जा सकेंगे। इसके अलावा, वाराणसी के विभिन्न स्थानों की यात्रा करने के इच्छुक अतिथियों को जानकारी और सुविधा प्रदान करने के लिए एक हेल्प डेस्क चौबीस घंटे उपलब्‍ध रहेगी। जैसा कि वाराणसी में इस समय सर्दी का मौसम है, इसलिए मेहमानों को कंपकंपाती ठंड से बचाने के लिए हल्के गैस अलाव की विशेष व्यवस्था की गई है। वाराणसी के बड़ा लालपुर में पीबीडी 2019 के मुख्य सम्मेलन केंद्र, दीन दयाल व्‍यापार सुविधा केंद्र – टीएफसी में लगभग सभी व्यवस्थाएं पहले ही की जा चुकी है। इस जबरदस्‍त कार्यक्रम की मेजबानी के लिए प्रदर्शनी कक्ष, सम्‍मेलन कक्ष, बैठक कक्ष आदि सुसज्जित किए गए हैं। पूरे परिसर को 'काशी संस्कृति' की थीम से सजाया गया है जिसमें प्रसिद्ध घाटों, मंदिरों के अलावा सबसे प्राचीन जीवित शहर के चरित्र को दर्शाया गया है।


    इस बीच विभिन्न नागरिक मंच वाराणसी में रैलियां और जुलूस निकाल कर आम लोगों से अपील कर रहे हैं कि वे न केवल शहर के परिवेश को स्वच्छ रखें बल्कि प्रत्‍येक अतिथि का स्वागत और सत्कार करें, जो काशी निवासी की पहचान है। वाराणसी की अधिकतर प्रसिद्ध दुकानों और मॉलों ने प्रवासी भारतीय की थीम को अपने शॉपिंग फेस्‍टीवल के साथ समन्वित किया है। प्रवासी भारतीय अतिथि कारीगरों और शिल्पकारों को काम करते हुए, विशेष रूप से बुनाई और विश्‍व प्रसिद्ध उत्पाद बनारसी सिल्क साड़ी तैयार करते हुए देखने के लिए खोजवां , क्षमीरीगंज और असि सहित वाराणसी के विभिन्न पुराने मोहल्लों का दौरा भी करेंगे। अधिकारियों का कहना है कि पीबीडी 2019 में आने वाले कई देशों के राष्‍ट्राध्‍यक्षों की पत्नियों ने ऐसे घरों का दौरा करने की इच्छा जताई है, जहां ये उत्पाद तैयार किए जाते हैं।


    पीबीडी को ध्यान में रखते हुए डॉ. राजेंद्र प्रसाद और अस्सी घाट सहित वाराणसी में गंगा के विभिन्न घाटों को विशेष रूप से सजाया गया है। अतिथि अपने काशी प्रवास के दौरान लेजर शो और सांस्कृतिक कार्यक्रमों जैसे कई अन्य कार्यक्रमों का भी मजा ले सकेंगे, जिसे निश्चित रूप से वाराणसी में पीबीडी में आने वाला प्रत्‍येक प्रवासी भारतीय हमेशा याद रखेगा।


    ****


    हिंदी इकाई,पसूका


    

    
    (Release ID: 1560776) Visitor Counter : 115