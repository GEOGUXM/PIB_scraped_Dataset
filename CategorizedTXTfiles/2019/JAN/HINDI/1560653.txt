      विज्ञान एवं प्रौद्योगिकी मंत्रालय

      यूके शोध एवं नवाचार के मुख्य कार्यकारी प्रोफेसर मार्क वालपोर्ट ने प्रधानमंत्री की भारतीय विज्ञान, प्रौद्योगिकी और नवाचार सलाहकार परिषद को किया संबोधित
      Posted On: 16 JAN 2019 3:36PM by PIB Delhi


    यूके शोध और नवाचार के मुख्य कार्यकारी प्रोफेसर मार्क वालपोर्ट ने दिल्ली में प्रधानमंत्री विज्ञान, प्रौद्योगिकी और नवाचार सलाहकार परिषद (पीएम-एसटीआईएसी) को संबोधित किया। वह यहां भारत सरकार के प्रमुख वैज्ञानिक सलाहकार प्रोफेसर के. विजय राघवन के आमंत्रण पर दो दिवसीय यात्रा पर दिल्ली आए थे।


    प्रोफेसर के. विजय राघवन की अध्यक्षता वाली पीएम-एसटीआईएसी एक ऐसी अग्रणी संस्था है, जो भारत में विशेष विज्ञान और नई खोजों व रोडमैप्स का आकलन करती है। यह विज्ञान, प्रौद्योगिकी और नवाचार पर भारत के प्रधानमंत्री नरेंद्र मोदी को परामर्श देती है।


    प्रोफेसर मार्क पीएम-एसटीआईएसी से मिले और यूके के एक अहम सुधार यूके शोध एवं नवाचार (यूकेआरआई) के गठन पर व्याख्यान दिया, जो बीते 50 वर्ष से यूके में शोध और नवाचार के लिए वित्तपोषण कर रहा है। एक स्वतंत्र और गैर विभागीय सार्वजनिक संस्था के तौर पर अप्रैल, 2018 में शुरू हुए यूकेआरआई, सात शोध परिषदों, इनोवेट यूके और एक नए संगठन रिसर्च इंग्लैंड को एक साथ लाता है।


    पीएम-एसटीआईएसी राष्ट्र के प्रति प्रधानमंत्री के विजन के क्रियान्वयन की निगरानी करता है। हाल में हुई 106वीं भारतीय विज्ञान कांग्रेस को संबोधित करते हुए प्रधानमंत्री नरेंद्र मोदी ने कहा, ‘विज्ञान वैश्विक है, बल्कि तकनीक स्थानीय होनी चाहिए।’ उन्होंने ‘जय अनुसंधान’ का आह्वान करते हुए शोध एवं नवाचार के महत्व पर भी जोर दिया।


    अक्टूबर, 2018 में यूकेआरआई इंडिया कार्यालय ने भारत-यूके शोध और नवाचार साझेदारी के एक दशक पूरे होने पर एक कार्यक्रम का आयोजन किया, जो भारत और यूके दोनों के लोगों के लिए परिवर्तनकारी और जीवन को बदलने वाला रहा। इससे शोध एवं नवाचार के माध्यम से नए आर्थिक अवसरों को साझा किया गया, जो सहयोग के तेजी से बढ़ते द्विपक्षीय क्षेत्रों में से एक है।


    प्रोफेसर मार्क वालपोर्ट ने कहा, ‘साझा चुनौतियों के समाधान के लिए विज्ञान और नवाचार पर निर्भर इस दुनिया में प्रधानमंत्री की विज्ञान, प्रौद्योगिकी और नवाचार परामर्श परिषद का गठन भारत और उसके अंतरराष्ट्रीय साझेदारी के दौर में हुआ है। यूकेआरआई-भारत सहयोग को अपने उच्च गुणवत्तापूर्ण संयुक्त कार्यक्रमों के माध्यम से समाधान उपलब्ध कराने के लिए लंबा सफर तय करना है और भविष्य की चुनौतियों के लिए तैयारियां करनी हैं।’


    प्रोफेसर के. विजय राघवन ने कहा, ‘एक संपन्न समाज और अर्थव्यवस्था के निर्माण के लक्ष्य को प्रभावी गुणवत्तापूर्ण अनुसंधान, नवाचार और नीतियों के माध्यम से ही पूरी तरह हासिल किया जा सकता है। मौजूदा चुनौतियां वैश्विक प्रकृति हैं, इसलिए भारत के लिए इस मुद्दों के समाधान के वास्ते अंतरराष्ट्रीय विज्ञान और तकनीक भागीदारी का प्रभावी दोहन खासा अहम है। एक राष्ट्र के बदलाव में विज्ञान और प्रौद्योगिकी खासे सहायक हो सकते हैं। पीएम-एसटीआईएसी भारत को उत्कृष्ट विज्ञान के अगले दौर में ले जाने के लिए प्रतिबद्ध है।’


    पीएम-एसटीआईएसी के सदस्यों में नीति आयोग के सदस्य डॉ. वी. के. सारस्वत, इसरो के पूर्व चेयरमैन डॉ. ए. एस. किरण शर्मा, आईआईएससी प्रोफेसर अजय कुमार सूद, आर्म्ड फोर्सेस मेडिकल कॉलेज की डीन मेजर जनरल माधुरी कानितकर, भारतीय सांख्यिकी संस्थान के निदेशक प्रोफेसर संघमित्र बंदोपाध्याय, ओकलाहोमा स्टेट यूनिवर्सिटी में प्रोफेसर सुभाष काक और भारत फोर्ज के एमडी श्री बाबा कल्याणी शामिल हैं।


    कृषि अनुसंधान एवं शिक्षा विभाग, परमाणु ऊर्जा विभाग, जैव प्रौद्योगिकी विभाग, रक्षा अनुसंधान एवं विकास विभाग, उच्च शिक्षा विभाग, विज्ञान एवं प्रौद्योगिकी विभाग, अंतरिक्ष विभाग, भारतीय चिकित्सा अनुसंधान परिषद और पृथ्वी विज्ञान मंत्रालय जैसी भारतीय शोध वित्तपोषण एजेंसियों के अधिकांश सचिव भी पीएम-एसटीआईएसी में शामिल हैं।


    प्रोफेसर मार्क, अंतरराष्ट्रीय यूके शोध एवं नवाचार विभाग के निदेशक डॉ. टिम व्हीलर के साथ मिलकर तीन न्यूटन-भाभा संयुक्त शोध परियोजनाओं का दौरा करेंगे, जिनसे कृषि नाइट्रोजन के उपयुक्त इस्तेमाल, सौर ऊर्जा के प्रोत्साहन और मानव स्वास्थ्य पर वायु प्रदूषण के प्रभाव पर संयुक्त शोध का पता चलता है। न्यूटन-भाभा फंड एक ऐसी साझेदारी है, जो वैश्विक चुनौतियों के संयुक्त समाधान निकालने की दिशा में यूके और भारत के वैज्ञानिकों, शोध छात्रों और नई खोज करने वालों को साथ लाती है। इससे भारतीय समकक्षों के साथ सहयोग के लिए 7 यूके डिलिवरी भागीदार सामने आए हैं, जिनकी बराबर साझेदारी होगी।


    ****


    आर.के.मीणा/एएम/एमपी/एनके - 268

    
    
    (Release ID: 1560653) Visitor Counter : 20