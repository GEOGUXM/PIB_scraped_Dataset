      રાષ્ટ્રપતિ સચિવાલય

      સંસદના સંયુક્ત સત્રમાં રાષ્ટ્રપતિ શ્રી રામ નાથ કોવિંદનાં અભિભાષણનો મૂળપાઠ
      Posted On: 31 JAN 2019 12:25PM by PIB Ahmedabad


    માનનીય સભ્યો,


    1. સંસદના સંયુક્ત સત્રને સંબોધિત કરતાં મને ખૂબ પ્રસન્નતા થઈ રહી છે. 2019નું વર્ષ, આપણા લોકતંત્રના ઇતિહાસનો એક મહત્વપૂર્ણ પડાવ છે. આ વર્ષે આપણે ભારતના લોકો, રાષ્ટ્રપિતા મહાત્મા ગાંધીની 150મી જયંતિ ઉજવી રહ્યાં છીએ. આ જ વર્ષે 13 એપ્રિલે જલિયાવાલા બાગમાં બનેલી દુઃખદ નરસંહાર ઘટનાને 100 વર્ષ પૂર્ણ થઈ રહ્યાં છે. હું આખા રાષ્ટ્ર તરફથી એ શહીદોને શ્રદ્ધાંજલિ અર્પિત કરું છું, જેમણે આપણા ઉજ્જવળ ભવિષ્ય માટે પોતાના પ્રાણ ન્યોછાવર કર્યાં.


    2. આ વર્ષે આપણો દેશ, સંવિધાન દિવસની 70મી વર્ષગાંઠ પણ ઉજવશે. આ જ ઐતિહાસિક સેન્ટ્રલ હોલમાં, આપણા મહાન સંવિધાન ઘડનારાઓએ ભારતના સંવિધાનની રચના કરી હતી. સેવા ભાવ અને સદભાવની સાથે જીવન જીવવાની શીખ આપનારા ગુરુ નાનક દેવજીની 550મી જયંતિ પણ આપણે આ જ વર્ષે મનાવી રહ્યાં છીએ.


    3. મને એ વાતની ખુશી છે કે આપણો દેશ ગાંધીજીના સપનાઓને અનુરૂપ નૈતિકતા પર આધારિત સમાવિષ્ટ સમાજનું નિર્માણ કરી રહ્યો છે. આપણો દેશ બાબા સાહેબ ડૉક્ટર ભીમરાવ આંબેડકર દ્વારા સંવિધાનમાં આપવામાં આવેલા સામાજીક અને આર્થિક ન્યાયના આદર્શો સાથે આગળ વધી રહ્યો છે. મારી સરકારના પ્રયાસોમાં, શોષણની રાજનીતિ વિરૂદ્ધ જન-ચેતનાની મશાળ સળગાવનારા, ડૉક્ટર રામ મનોહર લોહિયાના, સમાનતા પર આધારિત સમાજ પ્રત્યે આસ્થા સ્પષ્ટ દેખાઈ આવે છે.


    માનનીય સભ્યો,


    4. વર્ષ 2014ની સામાન્ય ચૂંટણી અગાઉ દેશ એક અનિશ્ચિતતાના સમયકાળથી પસાર થઈ રહ્યો હતો. ચૂંટણી પછી મારી સરકારે, કાર્યભાર સંભાળવાની સાથે જ એક નવા ભારત નિર્માણનો સંકલ્પ કર્યો. એક એવું નવું ભારત કે જ્યાં વ્યવસ્થાઓમાં અધૂરપ અને અનિષ્ઠા ના હોય, જ્યાં ભ્રષ્ટાચાર ન હોય, જ્યાં અસ્વચ્છતા માટે કોઈ સ્થાન ન હોય. પ્રથમ દિવસથી મારી પારદર્શી સરકારનો ધ્યેય હતો કે દરેક દેશવાસીઓનું જીવન સુધરે, કુશાસન દ્વારા પેદા થયેલી તેમની મુસીબતો દૂર થાય અને સમાજના છેવાડાના વ્યક્તિ સુધી જન-સુવિધા પહોંચે.


    5. એ ગરીબ માતા કે જે લાકડાનાં ધૂમાડાંમાં ખાવાનું બનાવતી હતી, એ મજબૂર બહેન કે પૈસાની ચિંતામાં ગંભીર બીમારી હોવા છતાં પોતાનો ઇલાજ ટાળતી હતી, એ દીકરી કે જે શૌચ જવા માટે સાંજ સુધી સૂરજ ઢળવાની રાહ જોતી હતી., એ બાળક કે જે વીજળીનાં અભાવે ભણવા માટે દિવસના અજવાળાની રાહ જોતો હતો, એ ખેડૂત કે માવઠું-કરાં પડવાથી પાક નિષ્ફળ જતો જોઈ દેવું ચૂકવવાની ચિંતામાં ઘેરાઈ જતો હતો, એ યુવાન જે ધિરાણ નહીં મળવાને કારણે પોતાનો રોજગાર શરૂ કરી શકતો ન હતો, આવા અસંખ્ય અસહાય ચહેરાઓએ મારી સરકારનું લક્ષ્ય નક્કી કર્યું. અને આ વિચાર દ્વારા મારી સરકારની યોજનાઓને આધાર મળ્યો. આ જ દીન દયાળ ઉપાધ્યાયના અંત્યોદયનો આદર્શ રહ્યો છે અને તેમનો એ આદર્શ જ મારી સરકારના કામકાજની સાર્થકતાની પરીક્ષા બની છે.


    6. છેલ્લાં સાડા ચાર વર્ષોમાં, મારી સરકારે લોકોમાં એક નવી આશા અને વિશ્વાસનો સંચાર કર્યો છે, દેશની શાખ વધારી છે અને સામાજીક તથા આર્થિક બદલાવ માટે પ્રભાવી પ્રયાસ કર્યો છે. પરિણામ સ્વરૂપે મારી સરકારે દેશવાસીઓનો અપાર સ્નેહ અને વિશ્વાસ જીત્યો છે. હર એક ભારતવાસીનું જીવન સારું હોય, એ મારી સરકારનો મુખ્ય ધ્યેય છે.


    માનનીય સભ્યો,


    7. સમગ્ર અને આધુનિક વિકાસ માટે અનિવાર્ય છે કે આપણા દેશનો એક પણ ભાઈ – બહેન કે એક પણ પરિવાર પાયાની જરૂરિયાતોથી વંચિત ના રહે. સામાન્ય નાગરિકનું દુઃખ સમજવાવાળી મારી સરકારે મૂળભૂત સુવિધાઓને પ્રાથમિકતા આપી, લોકોના સ્વાસ્થ્યની ચિંતા કરી અને સરકારી યોજનાઓને નવું સ્વરૂપ આપી અદભૂત ગતિ સાથે કામ કર્યું. પ્રભુ વસવન્નાએ દરેક પ્રત્યે સંવેદનશીલતાના આ ભાવને વ્યક્ત કરતાં કહ્યું હતું.


    ‘ दयवे धर्मद मूल वय्या ’


    અર્થાત ‘ કરૂણા જ દરેક આસ્થાનો આધાર છે ’ . દરેક પ્રાણી માટે પ્રત્યેક વ્યક્તિના હૃદયમાં પ્રેમ અને કરૂણાનો ભાવ હોવો જોઇએ.


    8. શૌચાલયની સુવિધા નહીં હોવાને કારણે કરોડો દેશવાસીઓને ખાસ કરીને આપણી વહૂ-દિકરીઓને ગરીમાહીન અને અસ્વસ્થ જીવન જીવવા માટે મજબૂર કરતું હતું. સ્વચ્છ ભારત અભિયાન હેઠળ નવ કરોડથી વધારે શૌચાલયોનું નિર્માણ થયું છે. આ જન આંદોલનને કારણે આજે ગ્રામીણ સ્વચ્છતાનો વિસ્તાર વધીને 98 ટકા સુધી પહોંચ્યો છે. જે વર્ષ 2014માં 40 ટકાથી પણ ઓછો હતો. એક સર્વે અનુસાર આ શૌચાલયો બનવાથી ગરીબોને અનેક બીમારીઓથી સુરક્ષા મળી રહી છે અને ત્રણ લાખથી વધારે ગરીબ દેશવાસીઓના જીવનની રક્ષા સંભવ બની છે. મહાત્મા ગાંધીની 150મી જયંતિના આ વર્ષે આપણે યાદ રાખવાનું છે કે અમે પૂજ્ય બાપુની સ્મૃતિમાં આ વર્ષે બીજી ઓક્ટોબર સુધી દેશને સંપૂર્ણ સ્વચ્છ બનાવવાનો સંકલ્પ કર્યો છે.


    માનનીય સભ્યો,


    9. આપણી ઘણી માતાઓ, બહેનો અને દિકરીઓ ચૂલાનાં ધૂમાડાંને કારણે બીમાર રહેતી હતી. આખા પરિવારનું સ્વાસ્થ્ય પ્રભાવિત થતું હતું અને તેમનો મોટાભાગનો પરિશ્રમ અને સમય ઈંધણ એકઠું કરવામાં લાગી જતો હતો. આવી બહેનો- દીકરીઓ માટે મારી સરકારે ઉજ્જવલા યોજના હેઠળ અત્યાર સુધી છ કરોડથી વધારે ગેસ જોડાણ આપ્યા છે. દશકાઓના પ્રયાસ બાદ પણ વર્ષ 2014 સુધી આપણા દેશમાં ફક્ત 12 કરોડ ગેસ કનેક્શન હતા. પાછલાં સાડા ચાર વર્ષમાં મારી સરકારે કુલ 13 કરોડ પરિવારોને ગેસ કનેક્શન સાથે સાંકળ્યા છે.


    10. આપણે એ બાબતથી સારી રીતે પરિચિત છીએ કે બીમારીના સારવારનો ખર્ચ, કોઈ ગરીબ પરિવારને વધારે ગરીબ બનાવે છે. આ પીડાને સમજવાવાળી મારી સરકારે પાછલાં વર્ષે ‘ આયુષમાન ભારત યોજના ’ શરૂ કરી. વિશ્વની સૌથી મોટી આરોગ્ય યોજના – પ્રધાનમંત્રી જન આરોગ્ય અભિયાન ’ હેઠળ દેશના 50 કરોડ ગરીબો માટે ગંભીર બીમારીની સ્થિતિમાં, દરેક પરિવાર માટે પ્રતિવર્ષ પાંચ લાખ રૂપિયા સુધીના સારવારના ખર્ચની વ્યવસ્થા કરવામાં આવી છે. ફક્ત ચાર મહિનામાં જ આ યોજના હેઠળ દસ લાખથી વધારે ગરીબ હોસ્પિટલોમાં પોતાની સારવાર કરાવી ચૂક્યા છે.


    11. મારી સરકારનો એ પણ પ્રયાસ રહ્યો છે કે ગરીબ અને મધ્યમ વર્ગના પરિવારો પર ઈલાજના ખર્ચનો બોજો ઓછામાં ઓછો આવે. પ્રધાનમંત્રી ભારતીય જન ઔષધિ પરિયોજના હેઠળ દેશભરમાં અત્યાર સુધી 600થી વધારે જિલ્લામાં 4900 જન ઔષધિ કેન્દ્ર શરૂ કરવામાં આવ્યા છે. આ કેન્દ્રોથી 700થી વધારે દવાઓ ખૂભ ઓછી કિંમતે ઉપલબ્ધ કરાવવામાં આવી રહી છે. આ જ પ્રકારે હૃદયની બીમારીમાં ઉપયોગમાં આવનારા સ્ટેન્ટની કિંમત ઓછી કરવાથી ગરીબ અને મધ્યમ વર્ગના લોકોને સરેરાશ લગભગ 4600 કરોડ રૂપિયા દર વર્ષે બચત થઈ રહી છે. ઢીંચણ ટ્રાન્સપ્લાન્ટની કિંમત ઓછી કરવાથી લોકોને દર વર્ષે લગભગ 1500 કરોડ રૂપિયાની બચત થઈ રહી છે. મારી સરકારે કિડનીની બીમારીથી પરેશાન ભાઈઓ અને બહેનો માટે ડાયાલિસિસની નિઃશુલ્ક સેવા ઉપલબ્ધ કરાવી છે. એનાથી ડાયાલિસિસના દરેક સેશનમાં લોકોને બે હજાર રૂપિયાથી વધારેની બચત થઈ રહી છે.


    12. આ સાથે જ ફક્ત એક રૂપિયા મહિનાના પ્રીમિયમ પર પ્રધાનમંત્રી સુરક્ષા વીમા યોજના અને 90 પૈસા પ્રતિદિવસ પ્રીમીયમ પર પ્રધાનમંત્રી જીવન જ્યોતિ વીમા યોજનાના રૂપમાં લગભગ 21 કરોડ ગરીબ ભાઈ-બહેનોને વીમા સુરક્ષા કવચ પ્રદાન કર્યું છે. કોઈ આપત્તિ સમયે પ્રત્યેક યોજના હેઠળ બે લાખ રૂપિયાની સહાયતાની જોગવાઈ કરવામાં આવી છે. અત્યાર સુધી આ યોજનાના માધ્યમથી 3100 કરોડ રૂપિયાથી વધારે રાશિ ઉપલબ્ધ કરાવીને મારી સરકારે દેશવાસીઓને તેમના સંકટના સમયમાં સાથ આપ્યો છે.


    13. મારી સરકાર ગરીબ મહિલાઓ અને બાળકોમાં કુપોષણના પડકારને સમાપ્ત કરવા માટે પૂરી શક્તિથી કામ કરી રહી છે. કુપોષણ માટે જવાબદાર પરિસ્થિતિઓને દૂર કરવા માટે કુપોષણથી પીડિત લોકો માટે મારી સરકારે રાષ્ટ્રીય પોષણ મિશન શરૂ કર્યું છે. દેશના દૂર-દૂર આવેલા અને આદિવાસી વિસ્તારોમાં રહેતા બાળકો અને ગર્ભવતી મહિલાઓ સુધી રસીકરણની સુવિધા પહોંચે તે માટે સરકારે મિશન ઈન્દ્રધનુષ યોજનાની શરૂઆત કરી છે. જેના ફળસ્વરૂપે હવે દેશ ખૂબ ઝડપથી પૂર્ણ રસીકરણના લક્ષ્યાંકની નજીક પહોંચ્યો છે.


    14. ભલે શહેર હોય કે ગામ હોય, મારી સરકાર સ્વાસ્થ્ય સાથે સંકળાયેલ ઇન્ફ્રાસ્ટ્રકચરને મજબૂત કરવાનું કામ ઝડપથી કરી રહી છે. સરકાર દ્વારા નવી મેડિકલ કોલેજો ખોલવામાં આવી રહી છે, જિલ્લા હોસ્પિટલોને અપગ્રેડ કરવામાં આવી રહી છે અને દેશની દરેક મોટી પંચાયતમાં વેલનેસ સેન્ટર ખોલવામાં આવી રહ્યાં છે. તામિલનાડુના મદુરાઈથી લઇને જમ્મુ – કશ્મીરના પુલવામા સુધી અને ગુજરાતના રાજકોટથી લઇને આસામના કામરુપ સુધી નવી એઈમ્સ બનાવવામાં આવી રહી છે. તે ઉપરાંત સરકાર નવા આયુર્વેદ વિજ્ઞાન સંસ્થાન પણ ખોલી રહી છે અને સાથે શારીરિક અને માનસિક સ્વાસ્થ્ય માટે યોગને પણ પ્રોત્સાહન આપી રહી છે. ગામડાંઓમાં ચિકિત્સકોની કમી દૂર કરવા માટે છેલ્લાં ચાર વર્ષોમાં મેડિકલ અભ્યાસક્રમની 31 હજાર નવી બેઠકો જોડવામાં આવી છે.


    માનનીય સભ્યો,


    15. જ્યારે મારી સરકારે આ લક્ષ્ય નક્કી કર્યું કે વર્ષ 2022માં, જ્યારે દેશ સ્વતંત્રતાની 75મી વર્ષગાંઠ ઉજવી રહ્યું હશે ત્યારે કોઈ પરિવાર બેઘર નહીં રહે, તો કેટલાક લોકો વિચારતા હતા કે આ કેવી રીતે સંભવ બની શકે ? પરંતુ સરકારે જૂની યોજનાઓના ઘર નિર્માણને પૂરા કરવાની સાથે જ પ્રધાનમંત્રી આવાસ યોજના હેઠળ શહેર અને ગામડાંઓમાં ઘર બનાવવાના કામમાં અભૂતપૂર્વ ઝડપ લાવી છે.


    16. છેલ્લાં સાડા ચાર વર્ષમાં સરકારે ગ્રામીણ આવાસ યોજનાઓ હેઠળ એક કરોડ ત્રીસ લાખથી વધારે ઘરોનું નિર્માણ કરવામાં આવ્યું છે. જ્યારે વર્ષ 2014થી અગાઉ, પાંચ વર્ષમાં ફક્ત 25 લાખ ઘરોનું જ નિર્માણ થયું હતું. ગરીબો માટે ઘરોનું નિર્માણ અને ઘરની ચાવી આપવામાં પાંચ ગણી વધારે આ ગતિથી, દેશની ગરીબોની તકદીર અને આપણા ગામડાંઓની તસવીર બદલાઈ રહી છે.


    17. આ પ્રકારે શહેરોમાં પણ પોતાનું ઘર બનાવવું કે ખરીદવું સામાન્ય આવકવાળા વ્યક્તિ માટે વધારે સરળ બન્યું છે. કાળું નાણું અને ઉંચી કિંમતોને કારણે કોઈ સામાન્ય પરિવાર માટે પોતાનું ઘર હોવાનું સપનું પૂરું થવાનું મુશ્કેલ બન્યું હતું. મારી સરકારે RERA કાયદો લાગૂ કરીને એ સુનિશ્ચિત કર્યું કે ઘરોનું નિર્માણ સમયસર પૂર્ણ થાય અને સમયસર માલિકને સોંપી શકાય, જેનાથી તેની જીવનભરની કમાણી ફસાઈ ના રહે. આ કાયદા પછી દેશભરમાં લગભગ 35 હજાર રીયલ એસ્ટેટ પ્રોજેક્ટ રજીસ્ટર કરવામાં આવ્યા છે જેનાથી લાખો ઘરોનું નિર્માણ કરીને પરિવારોને સોંપવામાં આવશે.


    18. પ્રધાનમંત્રી આવાસ યોજના હેઠળ સરકાર ઓછી આવકવાળા વર્ગના લોકોને સાડા છ ટકાના વ્યાજદરની સબસિડી પણ આપી રહી છે. એક અંદાજ છે કે જો કોઇએ 20 લાખ રૂપિયાની હોમ લોન 20 વર્ષ માટે લીધી છે તો તેણે લગભગ 6 લાખ રૂપિયાની સહાયતા મળી રહી છે.


    19. મારી સરકાર, દરેક વ્યક્તિનાં જીવનમાં રોશની લાવવાનું કામ કરી રહી છે. વર્ષ 2014માં 18 હજારથી વધારે ગામડાં એવા હતાં કે જ્યાં સુધી વીજળી પહોંચી નહોતી. આજે દેશના દરેક ગામ સુધી વીજળી પહોંચી ગઈ છે. પ્રધાનમંત્રી સૌભાગ્ય યોજના હેઠળ અત્યાર સુધી 2 કરોડ 47 લાખ ઘરોમાં વીજળીનાં કનેક્શન આપવામાં આવ્યાં છે. હવે ભારત ઝડપથી એ દિશામાં વધી રહ્યું છે કે જ્યાં દરેક ઘરમાં વીજળી હોય અને કોઈ પણ પરિવારને અંધારામાં જીવવા માટે મજબૂર ના થવું પડે.


    20. મારી સરકાર, દરેક વર્ગની આકાંક્ષાઓ અને સપનાંઓને પૂરા કરવા માટે ગંભીરતાથી કામ કરી રહી છે. આવકવેરાનો બોજ ઘટાડીને અને મોંઘવારી પર નિયંત્રણ કરીને સરકારે મધ્યમ વર્ગને બચત માટે નવા અવસર આપ્યા છે. સરકારનો પ્રયાસ છે કે સખત પરિશ્રમ કરનારા આપણા મધ્યમવર્ગની પૂંજી વધે અને નિવેશ માટેના નવા વિકલ્પોથી એની આવક વધે.


    માનનીય સભ્યો,


    21. જ્યારે દેશને અટલ બિહારી વાજપેયીના રૂપમાં એક દૂરદર્શી, સર્વ-સમાવેશી, સંવેદનશીલ, ગરીબનું દુઃખ સમજનાર પ્રધાનમંત્રી મળ્યા હતા, તો અનેક નવા વિભાગ, મંત્રાલય અને કાર્યક્રમ શરૂ કરવામાં આવ્યા હતા. ઉત્તર પૂર્વના રાજ્યો માટે અલગ મંત્રાલય હોય કે આદિવાસી કલ્યાણ મંત્રાલય, સર્વ શિક્ષા અભિયાન હોય કે સ્વર્ણિમ ચતુર્ભૂજના માધ્યમથી દેશને હાઈવે દ્વારા જોડવાનું અભિયાન, આ બધુ અટલજીની દેન હતી. અટલજીએ દેશમાં વ્યાપેલા અસંતુલનને દૂર કરવા માટે મહાયજ્ઞ શરૂ કર્યો હતો. અટલજી દ્વારા શરૂ કરવામાં આવેલા આ કાર્ય અને મંત્રાલય 21મી સદીના શરૂઆતી વર્ષોમાં ભારતમાં સામાજીક અસંતુલન સમાપ્ત કરવા માટે ખૂબ મહત્વપૂર્ણ સાબિત થઈ રહ્યાં છે પરંતુ દુર્ભાગ્યવશ પછી એ કાર્યોને એવી ગતિ અને નિરંતરતા નહીં મળી જેવી મળવી જોઇતી હતી.


    22. આપણે બધા જાણીએ છીએ કે આપણા દિવ્યાંગ ભાઈ-બહેનોને જો તેમના શારીરિક સંઘર્ષ ઓછું કરવામાં સહાયતા મળી જાય તો તેઓ પોતાના દમ-ખમ પર નવી ઉંચાઈઓને હાંસલ કરી શકે છે. આવા વિચાર સાથે અટલજી દ્વારા સ્થાપિત સામાજીક ન્યાય અને અધિકારિતા મંત્રાલયે દિવ્યાંગજનો માટે સહાયતા શિબિરોની પરંપરા શરૂ કરી હતી. પરંતુ વર્ષ 2014 સુધી સ્થિતિ એ રહી કે આવી ફક્ત 56 શિબિરોનું જ આયોજન થઈ શક્યું.


    23. 2014માં સરકાર બન્યા પછી અટલજીના વિઝન પર ચાલતી મારી સરકારે પૂરી સંવેદનશીલતા સાથે દિવ્યાંગજનો સાથે સંકળાયેલી સમસ્યાઓના સમાધાન માટે પ્રયાસ શરૂ કર્યો. વિતેલા સાડા ચાર વર્ષમાં મારી સરકારે સરેરાશ દર મહિને 140 સહાયતા શિબિરોનું આયોજન કર્યું છે જ્યાં પહોંચીને દિવ્યાંગજન ખુદ સહાયતા ઉપકરણ મેળવી રહ્યાં છે. આ દરમિયાન પૂરી પારદર્શિતા સાથે લગભગ 12 લાખ દિવ્યાંગજનોને 700 કરોડ રૂપિયાના સહાયતા ઉપકરણ આપવામાં આવ્યાં છે.


    24. દિવ્યાંગજનોને આવવા-જવાના સમય, રેલવે સ્ટેશનો તથા બસ સ્ટેશનો પર કેવી અસુવિધા થાય છે તેનાથી આપણે બધા પરિચિત છીએ. મારી સરકારે સુગમ્ય ભારત અભિયાન ચલાવીને લગભગ એક હજાર સરકારી ઇમારતો અને 650થી વધારે રેલવે સ્ટેશનોને દિવ્યાંગજનો માટે સુગમ્ય બનાવાયા છે.


    25. દિવ્યાંગ બાળકોને બીજા રાજ્યોમાં જવાથી બીજા પ્રકારની સાંકેતિક ભાષાને કારણે તકલીફ થતી હતી. અનેક સ્થળે એક જ રાજ્યમાં પણ અલગ અલગ સાંકેતિક ભાષાનો ઉપયોગ કરવામાં આવતો હતો. તેમની તકલીફને સમજીને મારી સરકારે આખા દેશમાં દિવ્યાંગજનો માટે એક જ સાંકેતિક ભાષા પર કામ શરૂ કર્યું, દિલ્હીમાં સ્થાપિત ઈન્ડિયન સાઈન લેંગ્વેજ રીસર્ચ એન્ડ ટ્રેનિંગ સેન્ટર દ્વારા દિવ્યાંગજનો માટે 3000 શબ્દોની ડિક્શનરી પ્રકાશિત કરવામાં આવી ચૂકી છે અને 3000 શબ્દોની નવી ડિક્શનરી પર કામ કરવામાં આવી રહ્યું છે. એટલું જ નહીં કેન્દ્ર સરકારની લગભગ એકસો વેબસાઈટોમાં પણ દિવ્યાંગજનોની જરૂરિયાત અનુસાર ફેરફાર કરવામાં આવ્યો છે. મારી સરકારે દિવ્યાંગજન અધિકાર અધિનિયમ લાગૂ કરીને તેમને શિક્ષણ, સામાજીક સુરક્ષા અને નોકરીમાં સમાનતાનો અવસર પ્રદાન કર્યો છે.


    માનનીય સભ્યો,


    26. વર્ષોથી આપણા દેશમાં માનવ-રહિત રેલવે ક્રોસિંગ પર થનારા અકસ્માતોને લઇને ખૂબ ચર્ચા થતી રહી છે. સંસદમાં પણ આ વિષય અનેક વખત ચગ્યો છે. વર્ષ 2014માં આપણા દેશમાં માનવ-રહિત ક્રોસિંગની સંખ્યા 8300 હતી. મારી સરકારે માનવ-રહિત ક્રોસિંગ સમાપ્ત કરવાનું અભિયાન ચલાવ્યું અને હવે લગભગ આવા ક્રોસિંગ સમાપ્ત થઈ ગયા છે.


    27. આપણા દેશવાસીઓને કોઈકને કોઈક પ્રાકૃતિક આપદાથી ઝઝૂમવું પડતું હોય છે. દર વર્ષે કેટલાક જિલ્લાઓમાં પૂર આવે છે, કેટલાક જિલ્લાઓમાં દુષ્કાળ પડે છે. પ્રાકૃતિક આપત્તિના પ્રબંધન પર પણ સરકાર પૂરો ભાર આપી રહી છે અને આપે આપણા રાહતકાર્ય પૂરી ક્ષમતાથી કરી શકીએ તે માટે અગાઉની સરખામણીએ બમણીથી વધારે રકમ ઉપલબ્ધ કરાવવામાં આવી છે. ભલે દક્ષિણ ભારતના રાજ્યોમાં દરિયાઈ તોફાનની આપત્તિ હોય કે પૂર્વી ભારતમાં પૂરનું સંકટ હોય, મારી સરકારે રાહત અને પુનઃનિર્માણના કાર્યોમાં પૂરી તત્પરતા અને સંવેદનશીલતાનો પરિચય કરાવ્યો છે.


    માનનીય સભ્યો,


    28. સમાજમાં ફેલાયેલા દરેક પ્રકારના અભાવ અને અન્યાયને સમાપ્ત કરવાના સંવેદનશીલ વિચાર સાથે મારી સરકારે સામાજીક અને આર્થિક ન્યાય માટે કાનૂની વ્યવસ્થામાં સમુચિત પરિવર્તનનો પ્રયાસ કર્યો છે. નાગરિક સંશોધન વિધેયક દ્વારા એ પીડિતોને ભારતની નાગરિકતા પ્રાપ્ત થવાનો માર્ગ સરળ બનશે, જે પ્રતાડનને કારણે પલાયન કરીને તેઓ ભારત આવવા મજબૂર બન્યા છે. એમાં એમનો કોઈ દોષ નથી પરંતુ તેઓ પરિસ્થિતિનો ભોગ બન્યા છે.


    29. કોઈ નાબાલિગ સાથે બળાત્કાર કરવાના જઘન્ય અપરાધની સજા માટે સરકારે અપરાધીને ફાંસીની સજા આપવાની જોગવાઈ કરી છે. અનેક રાજ્યોમાં ઝડપી સુનાવણી પછી દોષિતોને ફાંસીની સજા મળવાથી આવી વિકૃત વિચારવાળા લોકોમાં કડક સંદેશો ગયો છે.


    30. આપણી મુસ્લિમ દીકરીઓને ડર અને ભયની જીંદગીથી મુક્તિ અપાવવા માટે તેમને અન્ય દીકરીઓની જેમ સમાન જીવન જીવવાનો અધિકાર આપવાના હેતુ સાથે મારી સરકાર ત્રણ તલાક સાથે સંકળાયેલા કાયદાને સંસદમાં પસાર કરાવવાનો સતત પ્રયાસ કરી રહી છે.

     1. એ જ પ્રકારે, ‘ અન્ય પછાત વર્ગ આયોગ ’ ને બંધારણીય દરજ્જો આપવો, સામાજિક ન્યાય માટે મારી સરકારની પ્રતિબદ્ધતાને દર્શાવે છે.
     2. વિતેલા શિયાળુ સત્રમાં સંસદ દ્વારા બંધારણનું 103મું સંશોધન પસાર કરીને, ગરીબોને અનામતનો લાભ પહોંચાડવાનો ઐતિહાસિક નિર્ણય લેવાયો છે. આ પહેલ, દેશના એ ગરીબ યુવક-યુવતિઓની સાથે ન્યાય કરવાનો પ્રયાસ છે જે ઓ ગરીબીના અભિશાપને લીધે પોતાને વંચિત અનુભવી રહ્યા હતા. આ નવી વ્યવસ્થાની વર્તમાન અનામત પર અસર ન પડે, તેના માટે શૈક્ષણિક સંસ્થાઓમાં બેઠકોની સંખ્યા પણ એટલા જ દરનો વધારો કરવામાં આવી રહ્યો છે.
     3. આપણા યુવાનો જ આપણા દેશની સૌથી મોટી તાકાત છે. ભારત, દુનિયાનો સૌથી યુવાન દેશ છે અને 21મી સદીના યુવા ભારતની આશાઓ તથા તેના સપનાં મારી સરકારની નીતિઓ-નિર્ણયોને પ્રેરિત કરતા રહ્યાં છે.
     4. પોતાના પગ પર ઊભા થવાનો મનસૂબો ધરાવતા યુવાઓને ધ્યાનમાં રાખીને કૌશલ્ય વિકાસ અભિયાન શરૂ કરાયું છે. આ અભિયાનના અંતર્ગત છેલ્લા ચાર વર્ષોમાં પ્રતિ વર્ષે સરેરાશ 1 કરોડ યુવાઓને કૌશલ્ય વિકાસનું પ્રશિક્ષણ આપવામાં આવ્યું છે. આવનારા સમયમાં દેશમાં 15,000થી વધુ આઈ.ટી.આઈ., 10,000થી વધુ કૌશલ્ય વિકાસ કેન્દ્રો અને 600થી વધુ પ્રધાનમંત્રી કૌશલ્ય કેન્દ્ર, ભારતના યુવાનોના કૌશલ્યને વધારવામાં મહત્વની ભૂમિકા નિભાવશે.
     5. નવ યુવાનોને પોતાના વ્યવસાય માટે સરળતાથી લોન મળે એના માટે પ્રધાનમંત્રી મુદ્રા યોજના અંતર્ગત કોઈ જ બાંહેધરી વગર 7 લાખ કરોડ રૂપિયાથી વધુની લોન અપાઈ ચૂકી છે. જેનો લાભ લોન પ્રાપ્ત કરનારા 15 કરોડથી વધુ લોકોએ ઊઠાવ્યો છે. આ યોજના અંતર્ગત, 4 કરોડ 26 લાખથી વધુ લોકોએ, પહેલી વખત લોન લઈને પોતાના વ્યવસાયનો પ્રારંભ કર્યો છે.

    માનનીય સભ્યો,

     1. મારી સરકારે સ્ટાર્ટઅપ ઇન્ડિયા તથા સ્ટેન્ડઅપ ઇન્ડિયાના માધ્યમથી યુવાનોને સ્વાવલંબી બનાવવાની દિશામાં આર્થિક સહાયતા પ્રદાન કરી છે. જેના ફળસ્વરૂપે આજે ભારતનું નામ સ્ટાર્ટઅપની દુનિયામાં આગળની હરોળનાં દેશોમાં લેવાઈ રહ્યું છે.
     2. પ્રધાનમંત્રી રોજગાર પ્રોત્સાહન યોજના દ્વારા સરકારે નોકરીઓને ઈન્સેન્ટિવ સાથે જોડી છે. આ યોજનાના અંતર્ગત કોઈ યુવાનને નવી નોકરી મળવા પર જે ઇપીએસ અને ઇપીએફના 12 ટકા, નિયોક્તા તરફથી આપવાનો હોય છે, તે પહેલાં ત્રણ વર્ષ સુધી સરકાર દ્વારા આપવામાં આવી રહ્યા છે. આ યોજનાનો લાભ દેશના એક કરોડથી વધુ યુવાનોને મળી ચૂક્યો છે.

    માનનીય સભ્યો,

     1. દરેક માતા-પિતાનું સપનું હોય છે કે તેના પુત્ર-પુત્રી સારી રીતે ભણી-ગણીને જીવનમાં આગળ વધે. ઉચ્ચ સ્તરીય વ્યાવસાયિક શિક્ષણની તકોને વધરાવા માટે સરકાર નવી શિક્ષણ સંસ્થાઓની સ્થાપના કરી રહી છે અને 7 IIT, 7 IIM, 14 IIIT , 1 NIT અને 4 NID ની સ્થાપના કરવામાં આવી છે. દેશમાં સંશોધનને પ્રોત્સાહન આપવા માટે સરકાર દ્વારા અપાઈ રહેલી છાત્રવૃત્તિ અને ફેલોશિપની રકમમાં 25 ટકાથી વધુની વૃદ્ધિનો નિર્ણય લેવાયો છે. આ ઉપરાંત 103, કેન્દ્રીય વિદ્યાલય, આદિવાસીઓની વધુ વસતિ ધરાવતા દરેક તાલુકામાં એકલવ્ય આદર્શ આવાસીય વિદ્યાલય અને 62 નવા નવોદય વિદ્યાલય બનાવવાની દિશામાં પગલાં લઈને શિક્ષણ વ્યવસ્થાને વધુ મજબૂત આધાર આપવાનું કામ કરવામાં આવી રહ્યું છે.
     2. શિક્ષણના સ્તરને સુધારવા માટે સરકાર દ્વારા અનેક દિશાઓમાં અનેક પ્રયાસ કરવામાં આવી રહ્યા છે. રાષ્ટ્રના ભવિષ્યને મજબૂત બનાવવા માટે ખૂબજ જરૂરી છે કે જે બાળક અત્યારે વિદ્યાલયોમાં છે, તેમને પોતાના વિચારોની ઉડાનને વાસ્તવિકતામાં બદલવાની પૂરી તક મળે. ‘ વિચારથી નવાચાર ’ નાં આ વિચાર સાથે સરકાર 5,000થી વધુ અટલ ટિંકરિંગ લેબની સ્થાપના માટે તત્પર છે.
     3. બદલાતા સમય અને બદલાતી ટેક્નોલોજીની સાથે રોજગાર અને વ્યવસાયની રીતો બદલાઈ રહી છે. આપણા દેશના યુવાનો આના માટે તૈયાર થઈ શકે, એ દિશામાં મારી સરકાર દ્વારા નિરંતર પ્રયાસ કરવામાં આવી રહ્યા છે.
     4. યુવા કેન્દ્રિત ખેલો ઇન્ડિયા અભિયાનના અંતર્ગત, મારી સરકાર દેશના ખૂણે-ખૂણામાંથી પ્રતિભાશાળી ખેલાડીઓને ઓળખીને, તેમને આગળ વધારવાનો પ્રયાસ કરી રહી છે. સૌથી મહત્વપૂર્ણ એ છે કે તેની પસંદગીમાં પારદર્શિતા છે, જેનાથી ખેલાડીઓનું મનોબળ વધ્યું છે. એના પરિણામ આપણને રાષ્ટ્રીય અને આંતરરાષ્ટ્રીય સ્તર પર મળી રહેલા ચંદ્રકોના રૂપમાં જોવા મળી રહ્યા છે.

    માનનીય સભ્યો,

     1. આજે ભારતની દીકરીઓ, દરેક ક્ષેત્રમાં પ્રભાવશાળી યોગદાન આપી રહી છે અને દેશનું નામ રોશન કરી રહી છે. સ્વતંત્રતા પછી એવું પહેલી વખત બન્યું છે કે કોઈ સરકારની નીતિઓ અને યોજનાઓથી મહિલાઓને ઉદ્યમિતાની આટલી તકો મળી છે, જેનો વ્યાપક સ્તરે આર્થિક સમાવેશ અને સશક્તીકરણ થયું છે.
     2. પ્રધાનમંત્રી મુદ્રા યોજનાનો સૌથી વધુ લાભ મહિલાઓને જ મળ્યો છે. અત્યાર સુધીમાં દેશભરમાં અપાયેલી 15 કરોડ મુદ્રા લોનમાંથી 73 ટકા લોન મહિલા ઉદ્યમિઓએ પ્રાપ્ત કરી છે. દીન દયાળ અંત્યોદય યોજનાના અંતર્ગત લગભગ 6 કરોડ મહિલાઓ સ્વસહાયતા જૂથો સાથે જોડાઈ છે. એવા મહિલા સ્વસહાય સમૂહોને મારી સરકાર દ્વારા 75 હજાર કરોડ રૂપિયાથી વધુની લોન ઉપલબ્ધ કરાવાઈ છે. આ રકમ વર્ષ 2014 પહેલાંના ચાર વર્ષોમાં અપાયેલી લોનથી અઢી ગણી વધુ છે.
     3. દેશના નાના અને મધ્યમ ઉદ્યોગોમાં મહિલા ઉદ્યમિઓની ભાગીદારી સુનિશ્ચિત થાય, એના માટે હવે મોટી સરકારી કંપનીઓ માટે એ અનિવાર્ય કરાયું છે કે તેઓ ઓછામાં ઓછી 3 ટકા ખરીદી મહિલા ઉદ્યમિઓની કંપનીઓ પાસેથી જ કરે.
     4. મારી સરકાર અલગ-અલગ ક્ષેત્રોમાં મહિલા હોવાને લીધે તેમની સાથે થનારી વિસંગતતાને દૂર કરવાનો પ્રયાસ કરી રહી છે. ગત વર્ષે જ એવો નિર્ણય લેવાયો હતો કે સશસ્ત્ર સેનામાં શૉર્ટ સર્વિસ કમિશનના માધ્યમથી નિયુક્ત મહિલા અધિકારીઓને પુરૂષની સમકક્ષ અધિકારીઓની જેમ જ, એક પારદર્શક પસંદગી પ્રક્રિયાના માધ્યમથી કાયમી કમિશન આપવામાં આવે. સ્વતંત્રતાના આટલા વર્ષો પછી પણ મહિલાઓ ભૂગર્ભ ખાણના ક્ષેત્રમાં નોકરીઓના અધિકારથી વંચિત હતી. મારી સરકારે નિર્ણય કર્યો છે કે આ ક્ષેત્રમાં પણ મહિલાઓને નોકરીના સમાન અવસરો આપવામાં આવશે
     5. આ સાથે જ, કાર્ય કરતી મહિલઓને, તેમના નવજાત શિશુઓના સારી રીતે પાલન-પોષણનો પર્યાપ્ત સમય મળી શકે, તેના માટે માતૃત્વ રજા 12 અઠવાડિયાથી વધારીને 26 અઠવાડિયા કરવામાં આવી છે.

    માનનીય સભ્યો,

     1. ભલે કડકડતો તડકો હોય, મૂશળધાર વરસાદ હોય, બરફનો મારો હોય કે કોઈ અન્ય પડકાર હોય, આપણા દેશના મહેનતુ ખેડૂતોએ દિવસ-રાત એક કરીને ખાદ્યાન્નનું વિક્રમી ઉત્પાદન કર્યું છે, ડેરી ઉત્પાદનો અને માછલી-પાલન તથા અન્ય ક્ષેત્રોમાં વધારો કર્યો છે. તમારામાંથી અનેક સભ્યોએ ગામડાના જીવન અને ખેડૂતોના સંઘર્ષને ખૂબજ નજીકથી જોયો છે. આપણા ખેડૂત ભાઈ-બહેન આપણી અર્થ-વ્યવસ્થાનો આધાર તો છે જ, તેઓ આપણા દેશની પરંપરાઓના સંરક્ષક પણ છે.
     2. હું સમગ્ર સદનની તરફથી ભારતના અન્નદાતા ખેડૂતોનું અભિવાદન કરૂં છું. મારી સરકાર દેશના ખેડૂતોની આવકને બમણી કરવા માટે દિન-પ્રતિદિન પ્રયત્નશીલ છે. ખેડૂતોની દરેક જરૂરિયાતોને સમજતા, તેમની સમસ્યાઓના કાયમી સમાધાન માટે સરકાર પ્રયત્નશીલ છે. ખેતીવાડીના સાધનો અને બિયારણ ખરીદવાથી માંડીને બજારમાં ખેત ઉત્પાદનોને પહોંચાડવા તથા વેચવા સુધીની સંપૂર્મ પ્રક્રિયામાં ખેડૂતોને વધુ સુવિધા અને સહાયતા મળે એ સરકારની પ્રાથમિકતા છે.
     3. ખેતી પર થતો ખર્ચ ઓછો કરવા, ખેડૂતોને પાકની યોગ્ય કિંમત અપાવવા, નવા બજાર ઉપલબ્ધ કરાવવા તથા કૃષિ ક્ષેત્રમાં આવકના નવા સાધનો જોડવા માટે નવા વિચારોની સાથે કામ કરવામાં આવી રહ્યું છે. મારી સરકારે 22 પાકના લઘુત્તમ ટેકાના ભાવ એટલે કે એમ.એસ.પીને પાકની પડતરના દોઢ ગણાંથી વધુ કરવાનો ઐતિહાસિક નિર્ણય લીધો છે.
     4. આ સાથે જ ખેડૂતોને સારી ગુણવત્તાના બિયરણની ઉપલબ્ધતા સુનિશ્ચિત કરાઈ છે. વૈજ્ઞાનિક પદ્ધતિથી ખેતીમાં મદદ મળે, તે માટે દેશભરમાં કૃષિ વિજ્ઞાન કેન્દ્રોની સંખ્યા વધારવામાં આવી રહી છે. માટીના સ્વાસ્થ્ય અંગે ખેડૂતોને જાણકારી આપવા માટે 17 કરોડથી વધુ સોઈલ હેલ્થ કાર્ડ વહેંચવામાં આવ્યા છે. ખાતરની ઉપલબ્ધતા સુનિશ્ચિત કરવા તથા યૂરિયાનો દુરુપયોગ રોકવા માટે યૂરિયાનું 100 ટકા નીમ કોટિંગ પણ કરવામાં આવ્યું છે.
     5. સિંચાઇ માટે પાણીની વ્યવસ્થા વધુ સારી બનાવવા માટે મારી સરકાર પહેલાની 99 અધૂરી પરિયોજનાઓને પૂરી કરી રહી છે. એમાંથી 71 પરિયોજનાઓ, આગામી કેટલાક મહિનાઓમાં પૂર્ણ થવા જઈ રહી છે. પાણીનાં પ્રત્યેક ટીંપાનો યોગ્ય ઉપયોગ થાય તેના માટે સરકાર સૂક્ષ્મ-સિંચાઈને પ્રોત્સાહન આપી રહી છે.
     6. પાક ખરાબ થવાની સ્થિતિમાં ખેડૂતો પર આવનારા સંકટમાં સહાયતા માટે પ્રધાનમંત્રી ફસલ વીમા યોજનાના અંતર્ગત ઓછા પ્રીમિયમ પર પાકનો વીમો અપાઈ રહ્યો છે. ખેડૂતોને પાક વેચવામાં સરળતા રહે તેનાં માટે દેશના 1500થી વધુ કૃષિ બજારોને ઓનલાઈન જોડવાનું અભિયાન ચલાવવામાં આવ્યું છે. પાક બજાર સુધી પહોંચતા ખરાબ ન થાય, તેનો યોગ્ય સંગ્રહ થઈ શકે તેના માટે દેશભરમાં અનેક સ્થળોએ નવા કોલ્ડ સ્ટોરેજ બનાવવાનું કામ ઝડપથી ચાલી રહ્યું છે. પાકની લણણી પછી ખેતરોમાંથી નિકળનારા અવશેષથી પણ ખેડૂતોને કમાણી થઈ શકે તેના માટે વેસ્ટ ટૂ વેલ્થ અભિયાન ચલાવાઈ રહ્યું છે.
     7. મારી સરકાર, બ્લૂ રિવોલ્યુશન યોજના દ્વારા માછીમારોને ઊંજા સમુદ્રમાં જઈને માછલી પકડવાની તાલીમ આપવાની સાથે આધુનિક ફિશિંગ ટ્રોલર્સ ઉપલબ્ધ કરાવી રહી છે.
     8. આ તમામ વ્યાપક કાર્ય, 70 વર્ષથી ચાલી આવતી આપણી કૃષિ વ્યવસ્થામાં કાયમી પરિવર્તન લાવશે અને આપણા અન્નદાતા ખેડૂતોને સશક્ત કરીને તેમને મુશ્કેલીઓમાંથી ઉગારી શકશે તથા તેમના સામર્થ્યની સાથે ન્યાય કરી શકશે.

    માનનીય સભ્યો,

     1. મારી સરકાર ડિજિટલ ઇન્ડિયા અભિયાનથી જોડાયેલી યોજનાઓને ગતિ આપીને એ પણ સુનિશ્ચિત કરવાનો પ્રયાસ કરી રહી છે કે ગ્રામીણ વિસ્તારોમાં રહેનારા લોકોને પણ ઈ-ગવર્નસનો પૂરો લાભ મળે. વર્ષ 2014માં દેશમાં માત્ર 59 ગ્રામ પંચાયતો સુધી ડિજિટલ કનેક્ટિવિટી પહોંચી શકી હતી. આજે એક લાખ 16 હજાર ગ્રામ પંચાયતોને ઑપ્ટિકલ ફાયબરથી જોડી દેવાઈ છે તેમજ લગભગ 40 હજાર ગ્રામ પંચાયતોમાં વાઈ-ફાઈ હોટ સ્પૉટ લગાવી દેવાયા છે.
     2. ગ્રામીણ ભાઈઓ-બહેનો સુધી આ સુવિધા સરળતાથી પહોંચે, તેના માટે કોમન સર્વિસ સેન્ટરની સ્થાપના ખૂબજ ઝડપથી કરવામાં આવી છે. આ કેન્દ્રોમાં ગામના લોકોને બેન્કિંગથી લઈને વીમા અને પેન્શનથી માંડીને સ્કૉલરશિપની તમામ સુવિધાઓ ઓનલાઈન ઉપલબ્ધ કરાવવામાં આવી રહી છે. વર્ષ 2014માં દેશમાં માત્ર 84 હજાર કોમન સર્વિસ સેન્ટર હતા. આજે તેની સંખ્યા વધીને 3 લાખથી વધુ થઈ ગઈ છે. એમાંથી પણ 2 લાખ 12 હજાર સર્વિસ સેન્ટર માત્ર ગ્રામ પંચાયતોમાં સ્થાપિત કરાયા છે.
     3. ઈન્ફર્મેશન ટેક્નોલોજીના આ યુગમાં ડેટા સરળતાથી અને ઓછા દરે ઉપલબ્ધ થવું, આપણા દેશવાસીઓ માટે વિકાસનું માધ્યમ અને બહુ માટી સુવિધા પણ છે. વર્ષ 2014માં જ્યાં એક GB ડેટાની કિંમત લગભગ અઢીસો રૂપિયા હતી, હવે તે ઘટીને 10-12 રૂપિયા થઈ ગઈ છે. આ રીતે મોબાઇલ પર વાત કરવામાં પહેલા જેટલો ખર્ચ થતો હતો, તે પણ હવે અડધાથી ઓછો થઈ ગયો છે.
     4. પહેલા સામન્ય ઉદ્યમીઓ માટે સરકારી વિભાગોને પોતાનો સામાન વેચવો લગભગ અશક્ય હતો. હવે સરકારી ખરીદી માટે GeM એટલે કે ગવર્મેન્ટ ઈ માર્કેટપ્લસ નામનું એક ઓનલાઈન પ્લેટફોર્મ વિકસિત કરાયું છે. GeM ને લીધે એક તરફ સરકારી ખરીદીમાં પારદર્શકતા આવી છે, તો બીજી બાજુ દેશભરનાં નાના-મોટા શહેરો અને ગામોના વેપારી તેમના ઉત્પાદનો કોઈ પણ મુશ્કેલી વગર સરકારી વિભાગોને વેચી શકે છે.
     5. પ્રક્રિયાઓને સરળ બનાવવાની કડીમાં, સરકારે તાજેતરમાં જ માત્ર 59 મિનિટમાં એક કરોડ રૂપિયા સુધીની લોનની સ્વીકૃતિ આપનારી યોજના પણ શરૂ કરી છે.

    માનનીય સભ્યો,

     1. મહાન સંત તિરુવલ્લુવરે કહ્યું છે-

    “ ઇયટ્રલુમ્ ઈટ્ટલુમ્ કાત્તલુમ્ કાત્ત, વગુત્તલુમ્ વલ્લઅરસુ ”


    એટલે કે સારી સરકાર યોગ્ય રીતે સંપત્તિ કમાય છે, રાજ્યની સંપત્તિ અને સેવાઓમાં વધારો કરે છે, તેનું યોગ્ય રીતે સંરક્ષણ કરે છે અને લોકોની વચ્ચે રાજ્યની સુવિધા અને સંપદાને સજાગતા સાથે ન્યાયપૂર્ણ રીતે પહોંચાડે છે.

     1. બેન્કોના રાષ્ટ્રીયકરણના 45 વર્ષ પછી પણ આપણા દેશમાં ગરીબો માટે બેન્કિંગ સુવિધાની સ્થિતિ શું હતી, તેનાથી આપણે ખૂબ સારી રીતે પરિચિત છીએ. મારી સરકારની જન-ધન યોજના એ વાતનું ઉત્તમ ઉદાહરણ છે કે કેવી રીતે એક મોટા આર્થિક પરિવર્તનનો આધાર તૈયાર કરી શકાય છે. આ યોજના માત્ર લોકોના બેંક ખાતા ખોલવા પૂરતી નથી. એનો ઉદ્દેશ્ય ખૂબજ વ્યાપક છે. આ યોજના દેશના ગરીબનો આર્થિક સમાવેશ કરી રહી છે અને તેનો આત્મવિશ્વાસ વધારી રહી છે.
     2. જન-ધન યોજનાને લીધે આજે દેશમાં 34 કરોડ લોકોના બેંક ખાતા ખુલ્યાં છે અને દેશનો લગભગ દરેક પરિવાર બેન્કિંગ વ્યવસ્થા સાથે જોડાઈ ગયો છે. એક આંતરરાષ્ટ્રીય એજન્સીના અનુસાર વર્ષ 2014 થી 2017ની વચ્ચે સમગ્ર વિશ્વમાં ખોલાયેલા કુલ બેંક ખાતાઓમાં 55 ટકા ખાતા, ભારતમાં જ ખુલ્યાં છે. આંકડાઓથી આગળ વધીને તેનો સકારાત્મક પ્રભાવ દેશની આર્થિક વ્યવસ્થા પર પડી રહ્યો છે, જે જાણવું પણ આવશ્યક છે.
     3. અમારી માતઓ-બહેનો, ખરાબ સમયમાં કામમાં આવે એટલા માટે હંમેશા કંઈક પૈસા બચાવીને રાખતી હતી. પરંતુ મોટા ભાગે આ પૈસા રોજબરોજની જરૂરીયાતો પર ખર્ચાઈ જતા હતા. આજે જન-ધન ખાતાઓમાં જમા 88 હજાર કરોડ રૂપિયા એ વાતની સાબિતી છે કે કેવી રીતે આ ખાતાઓએ બચત કરવાની પદ્ધતિ બદલી નાખી છે. જન-ધન યોજનાને લીધે જ આજે મનરેગાના પૈસા, અલગ-અલગ વીમા યોજનાઓની રકમ, સ્કૉલરશિપ, પેન્શન, મોટા ભાગના સરકારી લાભ DBT દ્વારા સીધા જ ગરીબોના ખાતામાં જવા લાગ્યા છે. સરકાર અને ગરીબો વચ્ચે વચેટિયાઓની ભૂમિકા જન-ધન ખાતાઓએ સમાપ્ત કરી નાખી છે.
     4. આજે જો દેશમાં 60 કરોડથી વધુ Rupay ડેબિટ કાર્ડ છે અને BHIM App દ્વારા ઓછા પડતર પર ડિજિટલ લેણ-દેણ સુલભ થઈ રહી છે, તો તેની પાછળ જન-ધન યોજનાની બહુ મોટી ભૂમિકા છે. આ કડીમાં હવે પોસ્ટ ઑફિસોમાં સ્થાપિત ઇન્ડિયા પોસ્ટ પેમેન્ટ્સ બેંકના માધ્યમથી સરકાર, બેન્કિંગ સેવાઓને લોકોની વધુ નજીક પહોંચાડી રહી છે. ભારતમાં થઈ રહેલા આ આર્થિક સમાવેશની ચર્ચા સમગ્ર વિશ્વમાં થઈ રહી છે.

    માનનીય સભ્યો,

     1. સમાજ કલ્યાણના અનેક ક્ષેત્રોમાં એવી યોજનાઓ તો વિતેલા અનેક દાયકાથી ચાલી રહી હતી પરંતુ તેનો અપેક્ષિત પ્રભાવ જોવા મળતો નહોતો. નાગરિકોના સુખ-દુઃખ, તેમની મુશ્કેલીઓ પ્રત્યે મારી સરકારની સજાગતા, સક્રિયતા અને સાચી નિયતે મોટા પરિવર્તનને સંભવ કરી બતાવ્યું છે.
     2. વર્ષ 2014માં મારી સરકારને જનતાએ પૂર્ણ બહુમતી આપવાની સાથે એ આદેશ પણ આપ્યો હતો કે કાળાનાણાં અને ભ્રષ્ટાચાર પર કડકમાં કડક કાર્યવાહી થાય. વિતેલા સાડા ચાર વર્ષોમાં મારી સરકારે ભ્રષ્ટાચાર સામે મજબૂત લડાઈ લડી છે. જન-મનને સમજનારી મારી સરકારે પહેલા દિવસથી જ કાળાનાણાં અને ભ્રષ્ટાચાર સામે ઝુંબેશ ઊપાડી અને મંત્રીમંડળની પહેલી બેઠકમાં જ કાળાનાણાં સામે SIT એટલે કે વિશેષ તપાસ ટીમની રચનાનો નિર્ણય લીધો. એ પછી સરકારે કાળાનાણાં સામે નવો અને કડક કાયદો બનાવ્યો. વિદેશમાં ગેરકાયદેસર રીતે ભેગી કરાયેલી સંપત્તિ સામે મારી સરકારે અભિયાન ચલાવ્યું. ટેક્સ હેવન સમજાતા અનેક દેશોની સાથે નવી રીતે સમજૂતી કરવામાં આવી અને અનેક દેશોની સાથે જૂની સમજૂતીઓની ખામીઓને દૂર કરી નવા બદલાયેલા નિયમો લાગુ કરવામાં આવ્યા.
     3. ભારતથી વિદેશ જઈ રહેલાં કાળાનાણાંને રોકવાની સાથે જ મારી સરકારે, દેશની અંદર પણ કાળાનાણાં સામે એક મોટું અભિયાન ચલાવ્યું. દેશના એ દરેક ક્ષેત્ર કે જ્યાં કાળાનાણાંનો પ્રવાહ હતો, તેના માટે નવા કાયદા બનાવાયા, તેમને ટેક્સના દાયરામાં લાવવામાં આવ્યા. આ કાર્યવાહીઓની વચ્ચે સરકારે લોકોને પોતાની જાહેર ન કરાયેલી આવક અને જાહેર ન કરાયેલી સંપત્તિને સ્વેચ્છાએ જાહેર કરવાની તક પણ આપી.
     4. કાળાનાણાં અને ભ્રષ્ટાચાર સામે સરકાર દ્વારા ચલાવવામાં આવી રહેલા અભિયાનમાં નોટબંધીનો નિર્ણય એક મહત્વપૂર્ણ પગલું હતું. આ નિર્ણયે કાળાનાણાંની સમાંતર અર્થવ્યવસ્થા પર પ્રહાર કર્યો અને એ ધન, જે અર્થવ્યવસ્થાથી બહાર હતું, તેને દેશની અર્થવ્યવસ્થા સાથે જોડવામાં આવ્યું.
     5. સરકારના આ પગલાંએ દેશને અસ્થિર કરનારી તાકાતો અને કાળાનાણાંના પ્રવાહમાં મદદ કરનારી વ્યવસ્થાઓની કમર તોડી નાખી છે. કાળાનાણાંના પ્રવાહ માટે જવાબદાર 3 લાખ 38 હજાર શંકાશીલ બનાવટી કંપનીઓનું રજિસ્ટ્રેશન સરકાર દ્વારા રદ કરી દેવામાં આવ્યું છે. આ કંપનીઓના નિદેશકોને ફરી વખત ચૂંટવા પર પણ પ્રતિબંધ લગાવી દેવામાં આવ્યો છે.
     6. તો વળી બેનામી સંપત્તિ કાયદા, પ્રિવેન્શન ઑફ મની લોન્ડરિંગ એક્ટ અને આર્થિક અપરાધ કરીને ભાગી જનારાઓ સામે બનેલા કાયદા હેઠળ 50 હજાર કરોડ રૂપિયાથી વધુની સંપત્તિ જપ્ત કરવાની કાર્યવાહી થઈ રહી છે. આ મારી સરકારની નીતિઓનો પ્રભાવ છે કે આજે રિયલ એસ્ટેટ સેક્ટરમાં કાળાનાણાંનો ઉપયોગ ખૂબજ ઘટ્યો છે અને તેના લીધે મકાનોની કિંમત ઘટી છે અને એક સાધારણ મધ્યમ વર્ગીય પરિવારનું પોતાનું ઘર હોવાનું સપનું સાકાર થઈ રહ્યું છે.

    માનનીય સભ્યો,

     1. મને એ વાતની ખુશી છે કે મારી સરકારની આ નીતિઓથી લોકોનો સરકાર પરનો વિશ્વાસ વધ્યો છે અને ઈન્કમટેક્સ ભરનારાઓની સંખ્યામાં ભારે વધારો થયો છે. વર્ષ 2014થી પહેલા જ્યાં 3.8 કરોડ લોકોએ પોતાનું રિટર્ન ફાઈલ કર્યું હતું, ત્યાં હવે 6.8 કરોડથી વધુ લોકો આવકવેરાનું રિટર્ન ફાઈલ કરવા આગળ આવ્યા છે. આજે કરદાતાને એ વિશ્વાસ છે કે તેનો એક-એક પૈસો રાષ્ટ્ર-નિર્માણમાં ઈમાનદારી સાથે ખર્ચ કરવામાં આવી રહ્યો છે.
     2. મારી સરકાર માને છે કે ભ્રષ્ટાચાર અને કાળુનાણું દેશના ઈમાનદાર કરદાતા પ્રત્યે ખૂબજ મોટો અન્યાય છે. ભ્રષ્ટાચાર હંમેશા ગરીબ કે મધ્યમ વર્ગીય વ્યક્તિનો અધિકાર છીનવે છે. આ સ્થિતિમાં સુધારો કરવા માટે સરકારે આધુનિક ટેક્નોલોજીના ઉપયોગ પર ભાર આપ્યો છે.
     3. સીધા લાભ હસ્તાંતરણનો વિસ્તાર કરવાથી છેલ્લા સાડા ચાર વર્ષોમાં 6 લાખ 5 હજાર કરોડ રૂપિયાથી વધુની રકમ લાભાર્થીઓ સુધી પહોંચી છે. તેના લીધે હવે લગભગ 1 લાખ 10 હજાર કરોડ રૂપિયા ખોટા હાથોમાં જવાથી બચી રહ્યા છે. સરકારે લગભગ 8 કરોડ એવા નામોને પણ લાભાર્થીની યાદીમાંથી દૂર છે, જે વાસ્તવમાં હતા જ નહિ અને અનેક વચેટિયાઓ ખોટા નામથી જનતાના પૈસાને લૂંટી રહ્યા હતા.

    માનનીય સભ્યો,

     1. દેશને સશક્ત બનાવવા માટે આવશ્યક છે કે આપણે એક એવી અર્થવ્યવસ્થાનું નિર્માણ કરીએ, જે દેશવાસીઓને પારદર્શકતા અને ઈમાનદારીથી આગળ વધવામાં મદદરૂપ થાય.
     2. વર્ષ 2014થી પહેલા, પારદર્શકતાના અભાવમાં, કોલસાની ખાણોની ફાળવણી ચર્ચામાં રહેતી હતી. મારી સરકારે એ જ કોલસાની ખાણોની પારદર્શક વ્યવસ્થા વિકસિત કરીને હરાજી કરી છે અને રાષ્ટ્રીય સંપત્તિની રક્ષા કરી છે. નાદારી અને દેવાળીયાપણાનાં નવા કાયદાને લીધે અત્યાર સુધી બેન્કો અને દેવાદારોના 3 લાખ કરોડ રૂપિયાનો પ્રત્યક્ષ કે અપ્રત્યક્ષ નિવેડો આવ્યો છે. ડિફોલ્ટ કરવાની નિયતથી મોટી-મોટી લોન લઈને તેને હડપ કરી જવાની પ્રવૃત્તિ પર અંકુશ લાગ્યો છે.
     3. સરદાર પટેલે દેશને ભૌગોલિક અને રાજનૈતિક એકીકરણનું પડકારજનક લક્ષ્ય પોતાની અસાધારણ ક્ષમતાઓના જોરે પ્રાપ્ત કર્યું હતું. પરંતુ સમગ્ર દેશના વ્યાપક આર્થિક એકિકરણનું કામ અધૂરું રહી ગયું હતું. આપણા વેપારીઓ અને ઉદ્યમીઓ હંમેશા પરેશાન રહેતા હતા કે તેઓ પોતાનો સામાન ક્યાંથી ખરીદે અને ક્યાં વેચે, કેવી રીતે અલગ-અલગ રાજ્યોની અલગ-અલગ કર-પ્રણાલીઓનું પાલન કરે. હવે જીએસટી જેવો વ્યાપક કર સુધારો લાગુ થવાથી એક દેશ-એક કર-એક બજારની અવધારણા સાકાર થઈ છે. જીએસટીથી દેશમાં એક ઈમાનદાર અને પારદર્શક વ્યાવસાયિક વ્યવસ્થાનું નિર્માણ થઈ રહ્યું છે જેનો મોટો લાભ દેશના યુવાઓને મળી રહ્યો છે. આ વ્યવસ્થાથી વ્યાપારીઓ માટે સમગ્ર દેશમાં ક્યાંય પણ વેપાર કરવો સરળ બન્યો છે અને તેમની સમસ્યાઓ ઓછી થઈ છે. હું દેશવાસીઓને એ વાતના અભિનંદન પાઠવું છું કે શરૂઆતની મુશ્કેલીઓ છતાં દેશના સારા ભવિષ્ય માટે તેઓએ ખૂબજ ઓછા સમયમાં એક નવી પ્રણાલીને અપનાવી. મારી સરકારે વ્યાપાર જગતમાંથી મળી રહેલાં સૂચનોને ધ્યાનમાં રાખીને જીએસટીમાં સુધારની પ્રક્રિયાને નિરંતર ચાલુ રાખી છે.
     4. મારી સરકારની પ્રાથમિકતા રહી છે કે આપણા યુવાનો સમ્માનથી પોતાનો રોજગાર શરૂ કરે અને બીજાને પણ રોજગાર આપે. સ્વરોજગારને સુવિધાજનક બનાવવા માટે મારી સરકારે વ્યાપક સુધારા કર્યા છે જેની વૈશ્વિક સ્તરે સરાહના થઈ રહી છે. આ તમામ સુધારાઓના પરિણામ સ્વરૂપે ઇઝ ઑફ ડુઈંગ બિઝનેસના ક્રમાંકમાં ભારત 2014માં 142માં સ્થાને હતું, તેમાં 65 ક્રમનો સુધારા સાથે હવે 77મા સ્થાન પર પહોંચી ગયું છે. આ એક અસાધારણ ઉપલબ્ધિ છે.

    માનનીય સભ્યો,

     1. છેલ્લા સાડા ચાર વર્ષમાં દેશની અર્થવ્યવસ્થા સરેરાશ 7.3 ટકાની ગતિએ આગળ વધી રહી છે. ભારત આંતરરાષ્ટ્રીય વેપારમાં એક મહત્વપૂર્ણ ભૂમિકા નિભાવી રહ્યું છે. વર્ષ 2014માં વિશ્વના જીડીપીમાં ભારતનું યોગદાન 2.6 ટકા હતું. તાજેતરનાં અહેવાલ અનુસાર હવે તે વધીને 3.3 ટકા થઈ ગયું છે. આજે ભારત, વિશ્વની છઠ્ઠી સૌથી મોટી અર્થવ્યવસ્થા બની ચૂક્યું છે. હવે આપણા દેશની સામે ચોથી ઔદ્યોગિક ક્રાંતિમાં નિર્ણાયક ભૂમિકા નિભાવવાનો અવસર આવ્યો છે. મારી સરકારનો એ પ્રયાસ છે કે દેશના લોકો આ અવસરનો પૂરો લાભ ઊઠાવે.
     2. ઔદ્યોગિક વિકાસ અને રોજગાર પેદા કરવાના ક્ષેત્રમાં આજે મેક ઇન ઇન્ડિયાની પહેલના પરિણામો સામે આવી રહ્યા છે. હવે ભારત, મોબાઇલ ફોન બનાવનારો દુનિયાનો બીજો સૌથી મોટો દેશ બની ગયો છે. તાજેતરમાં જ લોકોમોટિવ ડિઝલ એન્જિનોને 10 હજાર હોર્સ પાવરના ઈલેક્ટ્રિક એન્જિનમાં પરિવર્તિત કરવાની સિદ્ધિ પણ ભારતે પ્રાપ્ત કરી છે. મેક ઇન ઇન્ડિયાના અંતર્ગત જ આંધ્રપ્રદેશમાં, એશિયાના સૌથી મોટા મેડટેક ઝોનની સ્થાપના કરવામાં આવી રહી છે. રક્ષા ઉપકરણોના ઉદ્યોગને સ્થાપિત કરીને દેશને સુરક્ષિત બનાવવા તથા યુવાઓને નવી તકો આપવા માટે તામિલનાડુ અને ઉત્તરપ્રદેશમાં ડિફેન્સ કોરિડોરનું નિર્માણ કરાઈ રહ્યું છે. ખૂબ ઝડપથી દેશવાસીઓને અત્યાર સુધીની સૌથી ઝડપી ગતિની ટ્રેન ‘ વંદે ભારત એક્સપ્રેસ ’ ની અત્યાધુનિક સુવિધાઓ ઉપલબ્ધ કરાવવામાં આવશે.
     3. આજે હું આપણા દેશના વૈજ્ઞાનિકો અને એન્જિનિયરોને પણ અભિનંદન પાઠવવા માગું છું, જેઓ આધુનિક ટેક્નોલોજીના આ સમયમાં ભારતની પ્રતિષ્ઠા સમગ્ર વિશ્વમાં નિરંતર વધારી રહ્યા છે. વિશેષ કરીને ઈસરોના વૈજ્ઞાનિકો અને એન્જિનિયરો, ઉપગ્રહોનાં પ્રક્ષેપણમાં સતત નવા વિક્રમો બનાવીને દુનિયામાં પોતાની શ્રેષ્ઠતા સાબિત કરી રહ્યા છે. હું આપણા વૈજ્ઞાનિકો અને એન્જિનિયરોને રાષ્ટ્ર તરફથી મિશન ગગનયાન માટે શુભકામનાઓ પાઠવું છું.

    માનનીય સભ્યો,

     1. મારી સરકાર દ્વારા ઝડપથી કામ પૂર્ણ કરી રહી છે અને જવાબદારી પર ભાર મુકી રહી છે તેથી લોકોનો સરકાર પરનો વિશ્વાસ વધ્યો છે તેમજ વિકાસને નવી ગતિ પણ મળી છે. આજે મારી સરકાર યોજનાઓને સમયસર પૂર્ણ કરવા માટે ઓળખાય છે.
     2. આસામમાં દસકાઓથી પડી રહેલો ભારતનો સૌથી મોટો બોગીબીલ રેલ-રોડ બ્રિજ હોય, દિલ્હી પાસેનો વેસ્ટર્ન પેરિફેરલ એક્સપ્રેસ-વે હોય કે પછી કેરળનો કોલ્લમ બાયપાસ, આવી અનેક પરિયોજનાઓમાં વિલંબને લીધે દેશના સામાન્ય નાગરિકો સાથે અન્યાય થઈ રહ્યો હતો. તેને તત્પરતાની સાથે પૂર્ણ કરીને મારી સરકારે દેશના સાધનો, સામર્થ્ય તથા જનમાનસની આકાંક્ષાઓ સાથે ન્યાય કર્યો છે.

    માનનીય સભ્યો,

     1. 21મી સદીને અનુરૂપ ઇન્ફ્રાસ્ટ્રક્ચર વિકસિત કરવું, દરેક દેશવાસીઓની, ખાસ કરીને મધ્યમવર્ગ અને યુવાઓની આકાંક્ષાઓ સાથે જોડાયેલું છે. આ આકાંક્ષાઓને અનુરૂપ મારી સરકાર, નવી પરિયોજનાઓને ઝડપથી પૂર્ણ કરી રહી છે.
     2. પ્રયાગરાજમાં વિક્રમી સમયગાળા 11 મહિનામાં બનેલું એરપોર્ટ ટર્મિનલ તેનું ઉદાહરણ છે. ગયા વર્ષે દેશનું પહેલું કન્ટેનર વેસલ કોલકાતથી શરૂ કરીને રાષ્ટ્રીય જળમાર્ગ દ્વારા વારણસી સુધી પહોંચ્યું છે. ઈસ્ટર્ન પેરિફેરલ એક્સપ્રેસ-વેને પણ નવેમ્બર 2015માં શરૂ કરીને ગયા વર્ષે દેશને સમર્પિત કરવામાં આવ્યો છે.
     3. મારી સરકાર માને છે કે પૂર્વીય ઉત્તરપ્રદેશ, બિહાર, પશ્ચિમ બંગાળ, ઓડિશા અને પૂર્વોત્તરના રાજ્યો એટલે કે સંપૂર્ણ પૂર્વીય ભારતમાં દેશનું નવું ગ્રોથ એન્જિન બનવાની ક્ષમતા છે. તેથી પૂર્વીય ભારતમાં રેલવે, હાઈવે, વોટરવે, એરવેથી જોડાયેલા ઇન્ફ્રાસ્ટ્રક્ચરને મજબૂત કરવા માટે પણ મારી સરકારે નિરંતર ભાર આપી રહી છે.
     4. પૂર્વીય ભારતમાં 19 એરપોર્ટ્સ વિસકિસત કરવામાં આવી રહ્યા છે. એમાંથી 5 એરપોર્ટ પૂર્વોત્તર રાજ્યોમાં બની રહ્યા છે. સિક્કિમમાં પાક્યોંગ એરપોર્ટ અને ઓડિશાના ઝારસુગુડામાં વીર સુરેન્દ્ર સાય એરપોર્ટનું નિર્માણકાર્ય પણ થઇ ગયું છે.
     5. ઉત્તરપ્રદેશના ગોરખપુર, બિહારના બરૌની અને ઝારખંડના સિંદરીમાં વર્ષોથી બંધ પડેલા ખાતર પ્લાન્ટ્સના પુનઃનિર્માણનું કાર્ય ખૂબ જ ઝડપથી ચાલી રહ્યું છે. લગભગ 13 હજાર કરોડ રૂપિયાના રોકાણથી પ્રારંભ કરાયેલી ઊર્જા ગંગા પરિયોજના પૂર્વીય ભારતના અનેક શહેરોમાં ગેસ પાઇપલાઇન પર આધારિત ઉદ્યોગોનો વિસ્તાર કરશે.
     6. સરકાર, પૂર્વીય ભારતમાં નવા એઇમ્સની સાથે-સાથે નવા ઇન્ડિયન એગ્રિકલ્ચર રિસર્ચ ઇન્સિટટ્યૂટની સ્થાપના પણ કરી રહી છે. સરકાર દ્વારા મહાત્મા ગાંધીની કર્મભૂમિ પૂર્વીય ચંપારણ – મોતીહારીમાં એક કેન્દ્રીય વિશ્વવિદ્યાલયની સ્થાપના પણ કરવામાં આવી રહી છે.
     7. એજ રીતે આસામ માટે મહત્વપૂર્ણ ગેસ ક્રેકર પ્રોજેક્ટ અને ઓડિશામાં પારાદીપ ઓઈલ રિફાઇનરીના કાર્યમાં પણ ઝડપ આવી છે. આસામ અને અરૂણાચલ પ્રદેશને જોડનારા ઢોલા-સદિયા પુલને ભૂપેન હજારિકા સેતુ નામ આપવમાં આવ્યું છે અને તેનું લોકાર્પણ કરી દેવામાં આવ્યું છે. સરકારે જે 18 હજાર ગામોમાં વીજળી પહોંચાડી છે એમાંથી લગભગ 13 હજાર ગામ પૂર્વીય ભારતનાં જ છે. તેમાંથી પણ 5 હજાર ગામ પૂર્વોત્તરનાં દૂર-સુદૂર વિસ્તારોમાં સ્થિત છે.
     8. પૂર્વોત્તર ક્ષેત્રમાં જીવનને સરળ બનાવવા માટે મારી સરકાર ‘ પરિવહન અને પર્યટનથી પરિવર્તન ’ ના લક્ષ્ય પર કામ કરી રહી છે. પૂર્વોત્તરની લગભગ તમામ રેલવે લાઈનોને બ્રોડગેજમાં બદલી દેવામાં આવી છે. હવે તમામ 8 રાજ્યોના પાટનગરને રેલવેથી જોડવાનો પ્રયાસ થઈ રહ્યો છે. તેના માટે લગભગ 50 હજાર કરોડ રૂપિયાના રોકાણથી 15 નવી રેલવે લાઈનો પર કામ ચાલી રહ્યું છે.

    માનનીય સભ્યો,

     1. દેશની સૌથી ઝડપી ટ્રેન હોય કે દેશનો સૌથી ઊંચો પુલ, દેશની સૌથી લાંબી સી-લિંક હોય કે દેશની સૌથી લાંબી સુરંગ, બમણી ગતિથી હાઈવેનું નિર્માણ હોય કે રેલવે લાઈનોના ગેજમાં બદલાવ, રેલવે સ્ટેશનોને આધુનિક સ્વરૂપ આપવું હોય કે દેશના અનેક શહેરોમાં નવી મેટ્રો પરિયોજનાઓ, દેશના નાના-નાના શહેરોને હવાઈ યાત્રાથી જોડવાનાં હોય કે નવા જળમાર્ગોનું નિર્માણ હોય, આ તમામ ક્ષેત્રોમાં મારી સરકાર આધુનિક ઇન્ફ્રાસ્ટ્રક્ચરને ઝડપથી વિકસાવી રહી છે. પર્યાવરણને ધ્યાનમાં રાખીને મારી સરકાર ઇલેક્ટ્રિક મોબિલિટી તરફ પણ આગળ વધી રહી છે.
     2. આપણા શહેરોને આધુનિક ટેક્નોલોજી પર આધારિત વ્યવસ્થાઓ મળે, આપણા શહેર અર્થવ્યવસ્થાના ગ્રોથ એન્જિન બને એના માટે સ્માર્ટ સિટી મિશનના અંતર્ગત 100 શહેરોમાં આધુનિક સુવિધાઓ વિકસિત કરવામાં આવી રહી છે.
     3. નાગરિક ઉડ્ડયનના ક્ષેત્રમાં પણ દેશને ઝડપથી આગળ વધારવામાં આવી રહ્યો છે. છેલ્લા 4 વર્ષથી સતત આ ક્ષેત્રનો વિકાસ દર બે આંકડામાં રહ્યો છે. વર્ષ 2017-18માં દેશના 12 કરોડ 30 લાખથી વધુ લોકોએ હવાઈ યાત્રા કરી છે. આ સંખ્યામાં સતત વૃદ્ધિ થઈ રહી છે. આ પરિવર્તન આગળ વધી રહેલા ભારતની એક ઝલક રજૂ કરે છે. ઉડાન યોજનાના અંતર્ગત લોકોને 12 લાખ સીટો ઓછી કિંમતે ઉપલબ્ધ થઈ છે. તેના લીધે આજે સાધારણ પરિવારની વ્યક્તિને પણ વિમાનમાં ઉડવાની તક મળી રહી છે.
     4. સાથે જ, સરકાર દ્વારા છેલ્લા સાડા ચાર વર્ષોમાં દેશમાં ત્રણ સોથી વધુ નવા પાસપોર્ટ કેન્દ્રોની પણ સ્થાપના કરાઈ છે. વર્ષ 2014 પહેલા દેશમાં 77 પાસપોર્ટ સેવા કેન્દ્ર હતા. હવે તેની સંખ્યા વધીને 400થી વધુ થઈ ગઈ છે. હવે લોકોને પાસપોર્ટ બનાવવા માટે વાંરવાર મોટા શહેરોના ધક્કા ખાવા નથી પડતા.

    માનનીય સભ્યો,

     1. દેશમાં ચારે બાજુ વિકાસ માટે થઈ રહેલાં આ કાર્યોમાં આપણા શ્રમિક ભાઈઓ-બહેનો, આપણા લઘુ અને મધ્યમ ઉદ્યમીઓ, આપણા એન્જિનિયર, આપણા ઓડિટર, ડૉક્ટર, શિક્ષક, વૈજ્ઞાનિક અને દરેક વ્યવસાય સાથે જોડાયેલા લોકોની મહત્વપૂર્ણ ભૂમિકા છે. એ તમામ જવાબદાર નાગરિક સંત રવિદાસના એ કથનને ચરિતાર્થ કરે છે કે, પરિશ્રમ જ સૌથી મોટી પૂજા છેઃ

    શ્રમ કઉ ઈસર જાનિ કૈ, જઊ પૂજહિ દિન રૈન ।


    ‘ રૈદાસ ’ તિન્હદિં સંસાર મહ, સદા મિલહિ સુખ ચૈન ।।


    એટલે કે શ્રમને જ ઈશ્વર માનીને જે લોકો દિવસ-રાત શ્રમની પૂજા કરે છે તેમને સંસારના તમામ સુખો પ્રાપ્ત થાય છે.

     1. સરકારની સાથે પ્રત્યક્ષ કે અપ્રત્યક્ષ રૂપે જોડાયેલા આપણા તમામ પરિશ્રમી વ્યાવસાયિકો રાષ્ટ્ર નિર્માણના સજાગ પ્રહરી છે. તેમની આશાઓ-આકાંક્ષાઓમાં જ્યારે સરકારી કર્મચારીઓની ઈચ્છા શક્તિ પણ જોડાઈ જાય છે, તો એ અભૂતપૂર્વ પરિણામ જોવા મળે છે, જે આજે દેશ જોઈ રહ્યો છે. મારી સરકાર દરેક કર્મચારીના સુખ-દુઃખમાં તેમની સાથે ઊભી છે. સાતમા વેતન પંચની ભલામણો લાગુ કરીને મારી સરકારે તેમના જીવન સ્તરને વધુ સારુ બનાવવાનો પ્રયાસ કર્યો છે.
     2. મારી સરકારે સ્પર્ધાત્મક સહકારી સંઘવાદની વ્યવસ્થાને નિરંતર સશક્ત બનાવવાનું કાર્ય પણ કર્યું છે. સરકારનો એ વિચાર રહ્યો છે કે રાજ્ય સરકારો, પોતાના રાજ્યમાં વિકાસના કાર્ય, વધુ પ્રભાવશાળી રીતે કરે. આ વિચાર પર ચાલતા નાણાં પંચની ભલામણોને અનુરૂપ મારી સરકારે રાજ્યોના વિકાસ માટે પહેલાની તુલનામાં 10 ટકા વધુ રકમ આપવાનો નિર્ણય કર્યો.

    માનનીય સભ્યો,

     1. તાજેતરમાં પ્રયાગરાજમાં આયોજિત કુંભ સમગ્ર દુનિયામાં ચર્ચામાં છે. આ વિશાળ આયોજનમાં આ વખતે તેજ ગતિથી વિશ્વસ્તરિય ઇન્ફ્રાસ્ટ્રક્ચર અને અન્ય સુવિધાઓનો કાયમી વિકાસ કરવામાં આવ્યો છે. ગંગા-યમુના-સરસ્વતીના સંગમ ક્ષેત્ર આ વખતે સ્વચ્છતા અને આધુનિક વ્યવસ્થાનું પ્રભાવશાળી ઉદાહરણ રજૂ કરી રહ્યું છે.
     2. ગંગા, આપણા માટે માત્ર એક નદી જ નથી, ગંગા આપણી માતા છે, આપણી સંસ્કૃતિ અને આસ્થાનું જીવંત રૂપ છે. ગંગાને સ્વચ્છ રાખવી આપણું વિશેષ કર્તવ્ય છે. તેના માટે મારી સરકાર દ્વારા શરૂ કરાયેલી નમામી ગંગે મિશનના અંતર્ગત અત્યાર સુધીમાં 25 હજાર 500 કરોડ રૂપિયાની પરિયોજનાઓને સ્વીકૃતિ આપી દેવામાં આવી છે. ગંગામાં પડતા ડઝનો મોટા નાળાને બંધ કરીને, ઔદ્યોગિક કચરાને રોકીને, શહેરોના કિનારે અનેક સિવર ટ્રિટમેન્ટ પ્લાન્ટ લગાવીને મારી સરકાર ગંગાને સ્વચ્છ બનાવવાના અભિયાનમાં તત્પરતા સાથે જોડાયેલી છે.

    માનનીય સભ્યો,

     1. રાષ્ટ્ર નાયકોના યોગદાનને સમ્માન આપવું, દરેક દેશવાસીનું અને સરકારનું કર્તવ્ય છે. આધુનિક ભારતના નિર્માતાઓને સમ્માનિત કરવાની પરંપરાને આગળ વધારતા મારી સરકારે ગાંધીજીની પુણ્યતિથિ પર દાંડીમાં નિર્મિત રાષ્ટ્રીય મીઠા સત્યાગ્રહ સ્મારક દેશને સમર્પિત કર્યું છે. આ મહિને જ દિલ્હીમાં ક્રાંતિ મંદિરનું પણ લોકાર્પણ કરવામાં આવ્યું છે, જે નેતાજી સુભાષ ચંદ્ર બોઝને સમર્પિત છે. સરકારે તેમના સન્માનમાં નેતાજી સુભાષ ચંદ્ર બોઝ આપત્તિ પ્રબંધન પુરસ્કાર પણ આપવાની શરૂઆત કરી છે. સરકારે બાબાસાહેબ આંબેડકર સાથે જોડાયેલા પાંચ પવિત્ર સ્થાનોને પંચ તિર્થ તરીકે વિકસિત કરવાનું કાર્ય પણ સંપન્ન કર્યું છે. દેશના લોખંડી પુરુષ સરદાર પટેલની વિશ્વની સૌથી ઊંચી પ્રતિમા સ્ટેચ્યુ ઑફ યુનિટી બનાવીને તેમને નમન કર્યાં છે. મારી સરકાર દેશના આદિવાસી સ્વાધિનતા સેનાનિઓની સ્મૃતિમાં, અલગ-અલગ રાજ્યોમાં સંગ્રહાલયનું નિર્માણ કરાવી રહી છે.
     2. મારી સરકારે વર્ષ 2015માં આદરણીય મદન મોહન માલવિયા અને અટલ બિહારી વાજપેયીને ભારત રત્નથી અલંકૃત કર્યા. આ વર્ષે નાનાજી દેશમુખ, ભૂપેન હજારિકા અને પ્રણવ મુખર્જીને ભારત રત્નથી અલંકૃત કરવાનો નિર્ણય લેવામાં આવ્યો છે.
     3. જે કર્મઠ વ્યક્તિઓએ વગર કોઈ અપેક્ષાએ, નિસ્વાર્થ ભાવથી જન-કલ્યાણના કાર્યો કર્યા છે, તેમને કોઈ પણ ભેદભાવ વગર તેમની યોગ્યતાના આધારે રાષ્ટ્રીય પુરસ્કારોથી સમ્માનિત કરીને મારી સરકારે ત્યાગ અને સેવાના આદર્શો પ્રત્યે દેશની પ્રતિબદ્ધતા વ્યક્ત કરી છે.
     4. અમારી પરંપરામાં સંતો અને ગુરૂઓનો દરજ્જો સૌથી ઉપર છે. આ મહિને સરકારે ગુરૂ ગોવિંદ સિંહજીના પ્રકાશ પર્વ પર એક વિશેષ સિક્કો બહાર પાડ્યો છે. એ પણ આપણા બધા માટે પ્રસન્નતાની વાત છે કે મારી સરકારે કરતારપુર કોરિડોર બનાવવાનો ઐતિહાસિક નિર્ણય લીધો છે.

    માનનીય સભ્યો,

     1. સમગ્ર વિશ્વમાં, જ્યાં એક તરફ ભારત દરેક દેશ સાથે મધુર સંબંધોનું હિમાયતી છે, તો દરેક પળે આપણે દરેક પડકારનો સામનો કરવા માટે પોતાને સશક્ત પણ કરતા રહેવાનું છે. બદલાતા ભારતે સરહદ પાર આતંકવાદીઓની છાવણીઓ પર સર્જિકલ સ્ટ્રાઈક કરીને પોતાની નવી નીતિ અને નવી પદ્ધતિનો પરિચય આપ્યો છે. ગયા વર્ષે ભારત એ પસંદગીના દેશોની શ્રેણીમાં સામેલ થયું છે જેમની પાસે પરમાણુ ત્રિકોણની ક્ષમતા છે.
     2. આપણી સેનાઓ અને તેનું મનોબળ, 21મી સદીના ભારતના સામર્થ્યનું પ્રતિક છે. મારી સરકારે ચાર દાયકાથી અટકી પડેલી આવેલા વન રેન્ક, વન પેન્શનની માગને માત્ર પૂરી જ નથી કરી પરંતુ 20 લાખ પૂર્વ સૈનિકોને 10,700 કરોડથી વધુ રૂપિયાનું એરિયર્સ પણ ચૂકવી દીધું છે.
     3. મારી સરકારનું માનવું છે કે આપણી સંરક્ષણ જરૂરીયાતોને એક ક્ષણ માટે પણ નજરઅંદાજ કરવી દેશના વર્તમાન અને ભવિષ્ય બન્નેના જ હિતમાં નથી. છેલ્લા વર્ષોમાં રક્ષા ક્ષેત્રમાં થયેલી નવી સમજૂતીઓ, નવા સૈન્ય ઉપકરણોની ખરીદી અને મેક ઇન ઇન્ડિયાના અંતર્ગત દેશમાં જ તેના નિર્માણે સેનાનું મનોબળ વધાર્યું છે અને સૈન્ય આત્મનિર્ભરતા તરફ દેશનો માર્ગ પ્રશસ્તિ કર્યો છે. દસકાઓના વિરામ પછી ભારતીય વાયુ સેના, આવનારા મહિનાઓમાં નવી પેઢીના અતિ આધુનિક લડાકુ વિમાન-રાફેલને સામેલ કરીને પોતાની શક્તિને વધુ સુદ્રઢ કરવા જઈ રહી છે.
     4. આજે આ અવસર પર હું દેશની આંતરિક સુરક્ષાને મજબૂત કરવામાં હંમેશા તૈનાત રહેતા સુરક્ષાદળોને પણ અભિનંદન આપવા માગું છું. આતંક અને હિંસામાં ઘટાડો લાવવામાં તેમના સંગઠિત પ્રયાસોની ખૂબ જ મોટી ભૂમિકા રહી છે. વિતેલા વર્ષોમાં માઓવાદથી પ્રભાવિત ક્ષેત્રોમાં જેટલા યુવાનો વિકાસની મુખ્ય ધારામાં જોડાવા માટે આવ્યા છે, તે એક વિક્રમ છે. ગયા વર્ષે પોલિસ સ્મારકનું લોકાર્પણ કરીને દેશ પ્રત્યે તેમના બલિદાનને સમ્માનિત કરવામાં આવ્યું છે અને તેમની સ્મૃતિને ભાવિ પેઢીઓ માટે યાદગાર બનાવાયું છે.

    માનનીય સભ્યો,

     1. મારી સરકાર જમ્મુ, લદ્દાખ અને કાશ્મીરના સંતુલિત વિકાસ માટે પ્રતિબદ્ધ છે. મારી સરકારના પ્રયાસોના પરિણામે જ રાજ્યમાં વિકાસનું વાતાવરણ બનવાની શરૂઆત થઈ છે. હાલમાં જ રાજ્યના શહેરી સ્થાનિક એકમોમાં 13 વર્ષ બાદ અને પંચાયતોમાં 7 વર્ષના સમય બાદ શાંતિપૂર્વક ચૂંટણી થઈ જેમાં લોકોએ ખૂબજ ઉત્સાહ બતાવ્યો અને 70 ટકાથી વધુ મતદાન થયું. જમ્મુ-કાશ્મીરના વિકાસ માટે પ્રતિબદ્ધ મારી સરકાર દ્વારા 80 હજાર કરોડ રૂપિયાના પેકેજની જાહેરાત કરવામાં આવી હતી. આ પેકેજમાંથી ઇન્ફ્રાસ્ટ્રક્ચર, સ્વાસ્થ્ય અને શિક્ષા સાથે જોડાયેલી અલગ-અલગ પરિયોજનાઓ માટે અત્યાર સુધીમાં 66 હજાર કરોડ રૂપિયાથી વધુની સ્વીકૃતિ આપી દેવામાં આવી છે.
     2. આ મારી સરકારની રાજકીય સફળતા છે કે આજે ભારતનો અવાજ વૈશ્વિક મંચો પર સમ્માનથી સાંભળવામાં આવે છે. કેટલાક દિવસો પૂર્વે વારાણસીમાં આયોજિત પ્રવાસી ભારતીય દિવસમાં ભારતની આ આંતરરાષ્ટ્રીય ધ્વનિ વધુ ગુંજી ઊઠી હતી. ભારતની પહેલ પર સંયુક્ત રાષ્ટ્રે 21 જૂનને આંતરરાષ્ટ્રીય યોગ દિવસ તરીકે ઉજવવા માટેની જાહેરાત કરી અને આજે આ દિવસ સમગ્ર વિશ્વમાં ખૂબ જ ઉત્સાહથી ઉજવવામાં આવે છે. સમગ્ર દુનિયામાં યોગની લોકપ્રિયતા ઝડપથી વધી રહી છે. આજે ભારતને એ વાતનો ગર્વ છે કે આપણે વિશ્વ સમૂદાયને યોગ જેવી શ્રેષ્ઠ પદ્ધતિની ભેટ આપી છે.
     3. સરકારે વિદેશમાં રહેનારા ભારતીયોના પાસપોર્ટની તાકાત અને તેનું માન જ નથી વધાર્યું પરંતુ તેમના સુખ-દુઃખની સહભાગી પણ બની છે. છેલ્લા ચાર વર્ષમાં સંકટમાં ફસાયેલા 2 લાખ 26 હજારથી વધુ ભારતીયોને સ્વદેશ પાછા લાવવામાં આવ્યા છે.
     4. પર્યાવરણના સુરક્ષામાં ભારતની પહેલને સંયુક્ત રાષ્ટ્ર દ્વારા મળેલા સમ્માને પ્રત્યેક ભારતીયનું ગૌરવ વધાર્યું છે. આપણા બધા માટે એ ગર્વની વાત છે કે ભારત આજે, વિશ્વ-વ્યાપી સૌર ઊર્જા ક્રાંતિનું નેતૃત્વ કરી રહ્યું છે. ગયા વર્ષે આંતરરાષ્ટ્રીય સૌર ગઠબંધનની પહેલી મહાસભાની બેઠક સફળતા પૂર્વક દિલ્હીમાં આયોજિત કરવામાં આવી હતી.
     5. વર્ષ 2002માં ભારત, જી-20 શિખર સંમેલનનું યજમાન બનશે. દેશની સ્વતંત્રતાની 75મી વર્ષગાંઠના ઉત્સવની સાથે આયોજિત થનારું આ સંમેલન, ભારતના વૈશ્વિક પ્રભાવને વધારશે.

    માનનીય સભ્યો,

     1. આ વર્ષે આપણો દેશ 21મી સદીના સશક્ત, સ્વાલંબી અને સમૃદ્ધ નવા ભારત માટે એક નિર્ણાયક દિશા નક્કી કરશે. આ વર્ષે સામાન્ય ચૂંટણીઓના રૂપમાં લોકતંત્રનો સૌથી મોટો ઉત્સવ મનાવવામાં આવશે. આ સદીમાં પહેલી વખત લોકસભા માટે મતદાન કરનારા યુવાઓને હું આ સદનના માધ્યમથી મારી શુભકામનાઓ પાઠવું છું. ભારતના નાગરિક હોવાને નાતે હવે તેઓ પોતાના મતાધિકારનો ઉપયોગ કરશે અને દેશની નીતિ તેમજ નિર્ણયોની દીશા નક્કી કરશે.
     2. મારી સરકારના પ્રયાસોથી સમગ્ર દેશમાં સારા માટે પરિવર્તન થઈ રહ્યા છે અને પરિવર્તનની આ પ્રક્રિયા ચાલુ રહેશે. દેશના 130 કરોડ લોકોનાં આશીર્વાદ અને તેમના સહયોગથી મારી સરકાર નવું ભારત બનાવવા તરફ નીકળી પડી છેઃ

    - એક એવું નવું ભારત, જ્યાં દરેક વ્યક્તિને મૂળભૂત સુવિધાઓ ઉપલબ્ધ હોય.


    - એક એવું નવું ભારત, જ્યાં દરેક વ્યક્તિ સ્વસ્થ હોય, સુરક્ષિત હોય અને શિક્ષિત હોય.


    - એક એવું નવું ભારત, જ્યાં દરેક વ્યક્તિને પોતાની પ્રતિભા નિખારવાની તક મળે અને તેની પાસે આગળ વધવાની સમાન તક હોય.


    - એક એવું નવું ભારત, જ્યાં દરેક બાળક કોઈ પણ અભાવ વગર જીવનમાં આગળ વધે અને દરેક બેટી સુરક્ષા અનુભવે.


    - એક એવું નવું ભારત, જ્યાં પ્રત્યેક વ્યક્તિને ન્યાય મળે અને તેની ગરિમા સુનિશ્ચિત બને.


    - એક એવું નવું ભારત, જેને સમગ્ર વિશ્વમાં સમ્માનથી જોવામાં આવે.


    માનનીય સભ્યો,

     1. આવો ! આપણે બધા સાથે મળીને, નવા ભારતના નિર્માણનો માર્ગ પ્રશસ્ત કરીએ અને 21મી સદીમાં ભારતની પ્રતિષ્ઠાને નવા શિખર પર પહોંચાડીએ.

    જય હિંદ !


    NP/J.Khunt/GP/RP

    
    
    (Release ID: 1562304) Visitor Counter : 529
    
    
      Read this release in: English , Tamil , Bengali
    
    
    

1.