      પ્રધાનમંત્રીનું કાર્યાલય

      ગુરુ ગોવિંદ સિંહજીની જન્મજયંતિની ઉજવણીના ઉપક્રમે સ્મારક સિક્કો પ્રસિદ્ધ કરવાના પ્રસંગે પ્રધાનમંત્રીના સંબોધનનો મૂળપાઠ
      Posted On: 13 JAN 2019 12:36PM by PIB Ahmedabad


    વાહે ગુરુજી કા ખાલસા ... વાહે ગુરુજી કી ફતેહ !!


    દેશના જુદા - જુદા ખૂણેથી અહિં પધારેલા આપ સૌ મહાનુભવોનું હું સ્વાગત કરું છું . આપ સૌને , સમગ્ર દેશને લોહરીની લાખ લાખ વધામણી . ખાસ કરીને મારા આપણા દેશના અન્નદાતા સાથીઓની માટે પાકની લણણીની આ ઋતુ અનંત ખુશીઓને લઈને આવે તેવી મંગળકામના કરું છું .


    સાથીઓ , આજે ગુરુ ગોવિંદ સિંહ મહારાજનું પ્રકાશ પર્વ દેશ ઉજવી રહ્યું છે . ખાલસા પંથના સર્જનહાર , માનવતાના પાલનહાર , ભારતીય મૂલ્યોની માટે સમર્પિત ગુરુ ગોવિંદ સિંહજીને હું શ્રદ્ધાપૂર્વક નમન કરું છું . ગુરુ ગોવિંદ સિંહજીના પ્રકાશોત્સવ પર્વ પર આપ સૌ સાથીઓની સાથે - સાથે , દેશ અને દુનિયાભરમાં શીખ પંથ સાથે જોડાયેલા અને ભારતીય સંસ્કૃતિની માટે સમર્પિત લોકોને હું ખૂબ - ખૂબ અભિનંદન આપું છું .


    સાથીઓ , ગયું વર્ષ આપણે ગુરુ ગોવિંદ સિંહજી મહારાજની 350 મી જન્મ જયંતિ વર્ષના રૂપમાં ઉજવ્યું હતું . શીખ પંથના આ મહત્વપૂર્ણ અવસરને વધુ યાદગાર બનાવવા માટે કેન્દ્ર સરકાર તરફથી મને એક 350 રૂપિયાનો સ્મૃતિ સિક્કો દેશવાસીઓને સમર્પિત કરવાનું સૌભાગ્ય મળ્યું છે .


    આમ તો ગુરુ ગોવિંદ સિંહજીનો સિક્કો આપણા લોકોના દિલો પર સેંકડો વર્ષોથી લાગેલો રહ્યો છે અને આગળ પણ અનેક હજારો વર્ષો સુધી ચાલતો રહેવાનો છે . એટલા માટે જેમનું કર્તૃત્વ એક મૂલ્ય બનીને આપણા જીવનને ચલાવતું રહ્યું છે , આપણને લોકોને પ્રેરણા આપતું રહ્યું છે , તેને હંમેશા યાદ રાખવાનો આપણે એક નાનકડો પ્રયાસ કરી રહ્યા છીએ . આ તેમના પ્રત્યે આદર અને શ્રદ્ધા વ્યક્ત કરવાનો એક નાનકડો પ્રયાસ માત્ર છે અને તેની માટે અમે સૌ એક સંતોષની લાગણીનો અનુભવ કરીએ છે .


    સાથીઓ , શ્રી ગુરુ ગોવિંદ સિંહજીના વ્યક્તિત્વમાં અનેક બાબતોનો સંગમ હતો . તેઓ ગુરુ તો હતા જ , પરંતુ સાથે શ્રેષ્ઠ ભક્ત પણ હતા .


    તેઓ જેટલા સારા યોદ્ધા હતા તેટલા જ ઉત્તમ કવિ અને સાહિત્યકાર પણ હતા . અન્યાયની વિરુદ્ધ તેમનું જેટલું કડક વલણ હતું , તેટલો જ શાંતિ માટે આગ્રહ પણ હતો .


    માનવતાની રક્ષા માટે , રાષ્ટ્રની રક્ષા માટે , ધર્મની રક્ષા માટે , તેમના સર્વોચ્ચ બલિદાનથી દેશ અને દુનિયા પરિચિત છે .


    ઇન પૂત્રન કે કારણ , વાર દીએ સુત ચાર ।


    ચાર મુએ તો ક્યા હુઆ , જીવિત કઈ હજાર ।।


    હજારો સંતાનોની રક્ષા માટે પોતાના સંતાનોને , પોતાના જ વંશનું બલિદાન જેણે આપી દીધુ . રાષ્ટ્રની રક્ષા માટે , ધર્મની રક્ષા માટે , ત્યાગ અને બલિદાનનું આનાથી મોટું ઉદાહરણ કયું હોઈ શકે છે .


    સાથીઓ , વીરતાની સાથે તેમની જે ધીરતા હતી , ધૈર્ય હતું , તે અદભૂત હતું . તેઓ સંઘર્ષ કરતા હતા પરંતુ ત્યાગની પરાકાષ્ઠા અભૂતપૂર્વ હતી . તેઓ સમાજમાં બદીઓની વિરુદ્ધ લડતા હતા . ઊંચ નીચનો ભાવ , જાતિવાદનું ઝેર , તેના વિરુદ્ધ પણ ગુરુ ગોવિંદ સિંહજીએ સંઘર્ષ કર્યો હતો . આ જ બધા મૂલ્યો નવા ભારતના નિર્માણના મૂળમાં રહેલા છે .


    સાથીઓ , ગુરુ સાહેબે જ્ઞાનને કેન્દ્રમાં રાખીને ગુરુ ગ્રંથ સાહિબના દરેક શબ્દને જીવન મંત્ર માન્યો હતો . તેમણે કહ્યું હતું કે હવે ગુરુ ગ્રંથ સાહિબ જ , તેનો દરેક શબ્દ , તેનું દરેક પાનું , આવનારા યુગો સુધી આપણને પ્રેરણા આપતું રહેશે . આગળ જતા જ્યારે પંચ પ્યારે અને ખાલસા પંથની રચના થઇ , તેમાં પણ સમગ્ર ભારતને જોડવાનો તેમનો પ્રયાસ હતો .


    ખાલસા પંથનો વિકાસ ગુરુ સાહેબના લાંબા સમયના ગહન ચિંતન મનન અને અધ્યયનનું પરિણામ હતું . તેઓ વેદ , પુરાણ અને અન્ય પ્રાચીન ગ્રંથોના જાણકાર હતા . ગુરુ સાહેબને ગુરુ નાનક દેવથી લઈને ગુરુ તેગ બહાદુર સુધી શીખ પંથની પરંપરા , મોગલ શાસન દરમિયાન શીખ પંથ સાથે જોડાયેલી ઘટનાઓની વ્યાપક જાણકારી તેમને હતી . દેશ સમાજમાં ઘટી રહેલી દરેક ઘટના પર તેમણે પોતાના વિચાર રજૂ કર્યા .


    સાથીઓ , તમારામાંથી અનેક લોકોએ ‘ શ્રી દસમગ્રંથ સાહેબ ’ વાંચ્યો હશે . ભાષા અને સાહિત્ય પર જે તેમની પકડ રહી હતી તે અદભૂત છે . જીવનના દરેક રસનું વ્યાખ્યાનએ રીતે કરવામાં આવ્યું છે કે સામાન્યમાં સામાન્ય વ્યક્તિને પણ સ્પર્શી જાય છે . અલંકાર હોય , પદશૈલી હોય , છંદ હોય , પ્રવાહ હોય , મંત્રમુગ્ધ કરનારું છે . ભારતીય ભાષાઓને લઈને તેમની જાણકારી અને તેમનો મોહ અતુલનીય હતો .


    સાથીઓ , ગુરુ ગોવિંદ સિંહજીનું કાવ્ય ભારતીય સંસ્કૃતિના તાણાવાણા , આપણા જીવન દર્શનની સરળ અભિવ્યક્તિ છે . જેવું તેમનું વ્યક્તિત્વ બહુઆયામી હતું , તેવું જ તેમનું કાવ્ય પણ અનેક બીજા વિવિધ વિષયોને સમાહિત કરનારુ છે . સાહિત્યના અનેક જાણકાર તો તેમને સાહિત્યકારોના પ્રેરક અને પોષક પણ માને છે .


    સાથીઓ , કોઇપણ દેશની સંસ્કૃતિ તેની મહિમાને ઉજ્જવળ કરે છે . નિખારે છે . એવામાં સંસ્કૃતિને સમૃદ્ધ કરવી અને તેનો પ્રચાર પ્રસાર કરવો એ હંમેશાથી દુનિયાની શક્તિશાળી સભ્યતાઓની પ્રાથમિકતામાં રહ્યું છે . આ જ પ્રયત્ન વીતેલા સાડા 4 વર્ષોથી અમારી સરકાર કરી રહી છે .


    ભારતની પાસે જે સાંસ્કૃતિક અને જ્ઞાનની વિરાસત છે , તેને દુનિયાના ખૂણે-ખૂણા સુધી પહોંચાડવાનો વ્યાપક પ્રયાસ કરવામાં આવી રહ્યો છે . યોગથી લઈને આયુર્વેદ સુધી પોતાની પ્રતિષ્ઠાને પુનઃ પ્રસ્થાપિત કરવામાં દેશ સફળ થયો છે . આ કામ સતત ચાલુ જ છે .


    સાથીઓ , વૈશ્વિક આરોગ્ય , સમૃદ્ધિ અને શાંતિને લઈને આપણા ઋષિઓ , મુનિઓ અને ગુરુઓએ જે સંદેશ આપ્યો તે સંદેશ વડે દુનિયા લાભાન્વિત થાય , તેનો પ્રયાસ કરવામાં આવી રહ્યો છે . ગુરુ ગોવિંદ સિંહજીનું 350 મું પ્રકાશપર્વ તો આપણે ઉજવ્યું જ , હવે ગુરુ નાનક દેવજીની 550 મી જન્મજયંતિના સમારોહોની તૈયારીઓ પણ ચાલી રહી છે . આ અમારી સરકારનું સૌભાગ્ય છે કે અમને હમણાં કેટલાક દિવસોથી પાવન અવસરો સાથે જોડાવાનું સૌભાગ્ય ખાસ કરીને મળ્યું છે .


    સરકારે નિર્ણય લીધો છે કે આ પ્રકાશોત્સવ દેશના તમામ રાજ્યો અને કેન્દ્ર શાસિત પ્રદેશોમાં તો ઉજવવામાં આવશે જ , સમગ્ર વિશ્વમાં આપણા દુતાવાસોમાં પણ આ સમારોહનું આયોજન કરવામાં આવશે .


    એટલું જ નહીં , તમે એ પણ ખૂબ સારી રીતે જાણો છો કે હવે કેન્દ્ર સરકારના અથાક અને અભૂતપૂર્વ પ્રયાસ વડે કરતારપુર કૉરીડોર બનવા જઈ રહ્યો છે . હવે ગુરુ નાનકના ચિંધેલા માર્ગ પર ચાલનાર દરેક ભારતીય , દરેક શીખ , દૂરબીનના બદલે પોતાની આંખો વડે નારોવાલ જઈ શકશે અને વિઝા વગર જ ગુરુદ્વારા દરબાર સાહેબના દર્શન પણ કરી શકશે .


    ઓગસ્ટ 1947 માં જે ભૂલ થઇ હતી , આ તેનું પ્રાયશ્ચિત છે . આપણા ગુરુનું સૌથી મહત્વપૂર્ણ સ્થળ માત્ર કેટલાક જ કિલોમીટર દૂર હતું , પરંતુ તેને પણ આપણી સાથે ન લેવામાં આવ્યું . આ કૉરીડોર તે નુકસાનને ઓછું કરવાનો એક પ્રમાણિક પ્રયાસ છે .


    સાથીઓ, ગુરુ ગોવિંદ સિંહજી હોય કે પછી ગુરુ નાનક દેવજી , આપણા દરેક ગુરુએ ન્યાયની સાથે ઉભા રહેવાની શિક્ષા આપી છે . તેમના દર્શાવેલા માર્ગ પર ચાલીને આજે કેન્દ્ર સરકાર 1984 માં શરુ થયેલા અન્યાયના સમયને ન્યાય સુધી પહોંચાડવામાં લાગેલી છે . દાયકાઓ સુધી માતાઓએ , બહેનોએ , દીકરા દીકરીઓએ , જેટલા આંસુ વહાવ્યા છે , તેમને લૂછવાનું કામ , તેમને ન્યાય અપાવવાનું કામ હવે કાયદો કરશે .


    સાથીઓ , આજના આ પવિત્ર દિવસ ગુરુ ગોવિંદ સિંહજી મહારાજના દેખાડેલા 11 સૂત્રીય માર્ગ પર ચાલવાનો ફરીથી સંકલ્પ લેવાની જરૂર છે . આજે જ્યારે ભારત એક સશક્ત રાષ્ટ્રના રૂપમાં સ્થાપિત થવાની રાહ પર ચાલી નીકળ્યું છે , ત્યારે ભારતની ભાવનાને વધુ સશક્ત કરવાની જરૂર છે .


    મને વિશ્વાસ છે કે , આપણે સૌ ગુરુજીના બતાવેલા માર્ગ વડે નવા ભારતના આપણા સંકલ્પને વધુ મજબૂત કરીશું .


    એક વાર ફરી આપ સૌને પ્રકાશ પર્વની શુભેચ્છાઓ . તમારી માટે નવું વર્ષ અઢળક ખુશીઓ લઈને આવે , એ જ કામના સાથે -


    જો બોલે , સો નિહાલ ! ... સત શ્રી અકાલ !


    RP

    
    
    (Release ID: 1559924) Visitor Counter : 371
    
    
      Read this release in: English , Marathi , Assamese