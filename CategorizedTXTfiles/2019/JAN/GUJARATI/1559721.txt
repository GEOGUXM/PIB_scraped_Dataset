      પ્રધાનમંત્રીનું કાર્યાલય

      પ્રધાનમંત્રી ગુરુ ગોવિંદ સિંહજીની જન્મજયંતિની ઉજવણીનાં ઉપક્રમે એમની સ્મૃતિમાં સિક્કો પ્રસિદ્ધ કરશે
      Posted On: 12 JAN 2019 11:00AM by PIB Ahmedabad


    પ્રધાનમંત્રી નરેન્દ્ર મોદી 13 જાન્યુઆરી , 2019નાં રોજ લોક કલ્યાણ માર્ગ , નવી દિલ્હીમાં ગુરુ ગોવિંદ સિંહજીની સ્મૃતિ સ્વરૂપે એક સિક્કો પ્રસિદ્ધ કરશે. આ કાર્યક્રમ ગુરુ ગોવિંદ સિંહજીની જન્મજયંતિની ઉજવણીનાં ઉપક્રમે યોજાશે. આ પ્રસંગે પ્રધાનમંત્રી એક જનસભાને સંબોધિત પણ કરશે.


    શીખોનાં દસમા ગુરુ ગુરુ ગોવિંદ સિંહજી પોતાનાં ઉપદેશો અને આદર્શોથી અનેક લોકો માટે પ્રેરણાસ્રોત છે. પ્રધાનમંત્રી નરેન્દ્ર મોદીએ 5 જાન્યુઆરી , 2017નાં રોજ પટણામાં શ્રી ગુરુ ગોવિંદ સિંહજી મહારાજની 350મી જન્મજયંતિની ઉજવણીમાં સામેલ થયાં હતાં. તેમણે આ પ્રસંગે ગુરુ ગોવિંદ સિંહજીની યાદ સ્વરૂપે એક પોસ્ટેજ સ્ટેમ્પ પ્રસિદ્ધ કર્યો હતો. પોતાનાં સંબોધનમાં પ્રધાનમંત્રીએ ખાલસા પંથ મારફતે દેશને એક કરવાનો વિશિષ્ટ પ્રયાસ કર્યો હતો એ બાબત પર અને ભારતનાં જુદા-જુદા વિસ્તારો સાથે સંબંધિત પંચપ્યારાની વાત પર ભાર મૂક્યો હતો. તેમણે જણાવ્યું હતું કે , ગુરુ ગોવિંદ સિંહજીએ પોતાનાં ઉપદેશોમાં જ્ઞાનને કેન્દ્રમાં રાખ્યું હતુ.


    પ્રધાનમંત્રીએ 30 ડિસેમ્બર , 2018નાં રોજ એમનાં રેડિયો કાર્યક્રમ મન કી બાતમાં ગુરુ ગોવિંદ સિંહજીની સમાજનાં નબળાં વર્ગો માટે લડતને યાદ કરી હતી. તેમણે કહ્યું હતું કે , ગુરુ ગોવિંદ સિંહજી માનતા હતા કે તેમની સૌથી મોટી સેવા મનુષ્યની પીડાને દૂર કરવાની છે. તેમણે ગુરુ ગોવિંદ સિંહજીની વીરતા , ત્યાગ અને સમર્પણની પ્રશંસા કરી હતી.


    પ્રધાનમંત્રીએ 18 ઓક્ટોબર , 2016નાં રોજ લુધિયાણા નેશનલ એમએસએમઇ એવોર્ડ સેરેમનીમાં પ્રધાનમંત્રીએ ગુરુ ગોવિંદ સિંહજીનાં એ સંદેશને યાદ કર્યો હતો કે લોકોએ સંપૂર્ણ માનવજાતને સમાન ગણવી જોઈએ , કારણ કે કોઈ કોઈથી ચડિયાતું નથી કે કોઈ કોઈથી ઉતરતું નથી , કોઈ અસ્પૃશ્ય છે કે કોઈ સ્પૃશ્ય છે. કમનસીબે અસ્પૃશ્યતાની કુપ્રથા હજુ પણ અસ્તિત્વમાં છે. પ્રધાનમંત્રીએ 15 ઓગસ્ટ , 2016નાં રોજ પોતાનાં રાષ્ટ્રજોગ સંબોધનમાં શીખ ગુરુઓની દેશ માટે ત્યાગની પરંપરાને યાદ કરી હતી.


    RP

    
    
    (Release ID: 1559721) Visitor Counter : 108
    
    
      Read this release in: English , Marathi , Assamese , Tamil , Kannada