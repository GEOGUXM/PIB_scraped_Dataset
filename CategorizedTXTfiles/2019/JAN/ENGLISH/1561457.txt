      वित्‍त मंत्रालय

      केंद्रीय वित्त, कॉरपोरेट मामले, रेल एवं कोयला मंत्री श्री पीयूष गोयल ने हितधारकों के लिए कर दाखिल करने की प्रक्रिया को और सुचारू बनाने हेतु सरलीकरण, पारदर्शिता व नवीनतम प्रौद्योगिकी के उपयोग पर विशेष बल दिया
      
      श्री पीयूष गोयल ने ईमानदार करदाताओं के लिए अनुपालन को सरल बनाने और आम जनता के लाभ एवं कल्याण के लिए करों के जरिए इस तरह से एकत्रित धन का सर्वोत्तम उपयोग करने का आह्वान किया
      
      वित्त मंत्री ने नई दिल्ली में अलंकरण समारोह और अंतर्राष्ट्रीय सीमा शुल्क दिवस 2019 के अवसर पर सीबीआईसी के अधिकारियों एवं कर्मचारियों को सराहनीय सेवाओं के लिए पुरस्कार प्रदान किए
      
      Posted On: 25 JAN 2019 6:48PM by PIB Delhi


    केंद्रीय वित्त , कॉरपोरेट मामले , रेल एवं कोयला मंत्री श्री पीयूष गोयल ने हितधारकों के लिए कर दाखिल करने की प्रक्रिया को और भी आसान तथा सुचारू बनाने हेतु सरलीकरण , पारदर्शिता व नवीनतम प्रौद्योगिकी के उपयोग पर विशेष बल दिया है। उन्होंने कहा कि ईमानदार करदाताओं के लिए अनुपालन को सरल बनाना और आम जनता के लाभ एवं कल्याण के लिए करों के जरिए इस तरह से एकत्रित धन का सर्वोत्तम उपयोग सुनिश्चित करना आवश्यक है। वित्त मंत्री श्री गोयल आज नई दिल्ली में केंद्रीय अप्रत्यक्ष कर एवं सीमा शुल्क बोर्ड (सीबीआईसी ) द्वारा अलंकरण समारोह और अंतर्राष्ट्रीय सीमा शुल्क दिवस 2019 के अवसर पर आयोजित कार्यक्रम में बोल रहे थे। श्री गोयल ने यह भी कहा कि यदि सरकार और करदाताओं सहित सभी हितधारक आपस में मिलकर उचित एवं नैतिक ढंग से काम करें , तो कोई कारण नहीं है कि एक राष्ट्र के रूप में भारत ‘ राष्ट्रों के समुदाय ’ में सही स्थान आखिरकार क्‍यों नहीं प्राप्त कर सकता है।


    उन्होंने सुझाव दिया कि यदि विभिन्‍न विभाग जैसे कि सीबीआईसी और सीबीडीटी संबंधित विभाग की दक्षता और छवि को बेहतर बनाने के लिए अपने अधिकारियों से नए विचार या आइडिया लेकर सामूहिक निर्णय लें , तो यह बेहतर होगा। यही नहीं , इससे सीबीआईसी/सीबीडीटी के लिए कर अनुकूल संगठन की छवि बनाना भी आसान हो जाएगा। वित्त मंत्री ने कहा कि विभाग को करदाता अनुकूल होना चाहिए और उनके पास मार्गदर्शन के लिए संबंधित अधिकारियों से संपर्क करना आसान होना चाहिए। इतना ही नहीं , विभाग और करदाताओं दोनों को एक भागीदार के रूप में कार्य करना चाहिए , ताकि बेहतर कर अनुपालन के साथ-साथ संगठन की समग्र छवि में सुधार भी संभव हो सके।


    इससे पहले , केंद्रीय अप्रत्यक्ष कर और सीमा शुल्क बोर्ड द्वारा 25 जनवरी , 2019 को डॉ. अंबेडकर अंतर्राष्ट्रीय केंद्र में अंतर्राष्ट्रीय सीमा शुल्क दिवस समारोह आयोजित किया गया। केंद्रीय वित्त मंत्री श्री पीयूष गोयल मुख्य अतिथि थे और केंद्रीय वित्त राज्य मंत्री श्री शिव प्रताप शुक्ला सम्‍मानित अतिथि थे। डॉ. अजय भूषण पांडेय , राजस्व सचिव और श्री प्रणब कुमार दास , भारत सरकार के विशेष सचिव तथा अध्यक्ष , केंद्रीय अप्रत्यक्ष कर एवं सीमा शुल्क (सीबीआईसी ) के अलावा केंद्रीय अप्रत्यक्ष कर एवं सीमा शुल्क बोर्ड के विभिन्‍न सदस्य और विभाग के वरिष्ठ अधिकारीगण भी इस अवसर पर उपस्थित थे। राष्ट्रपति के प्रशस्ति प्रमाण-पत्र पुरस्कार और विश्व सीमा शुल्क संगठन (डब्ल्यूसीओ) के सर्टिफिकेट ऑफ मेरिट अवार्ड भी सीबीआईसी के विशिष्ट अधिकारियों को प्रदान किए गए।


    सीबीआईसी के अध्यक्ष श्री प्रणब कुमार दास ने गणमान्य व्यक्तियों का स्वागत किया और इसके साथ ही उन्‍होंने भारत द्वारा अनुमोदित डब्ल्यूटीओ के व्यापार सुविधा समझौते को लागू करने के लिए कार्य योजना की तर्ज पर व्यापार सुगमता बढ़ाने के लिए सीमा शुल्क विभाग द्वारा की गई हालिया प्रमुख पहलों पर प्रकाश डाला। इस अवसर पर उपस्थित जन समूह को वित्त मंत्री श्री पीयूष गोयल ने संबोधित किया जिन्होंने अंतर्राष्ट्रीय सीमा शुल्क दिवस की पूर्व संध्या पर भारतीय सीमा शुल्क के सेवानिवृत्त और सेवारत अधिकारियों एवं कर्मचारियों को बधाई दी। अंतर्राष्ट्रीय सीमा शुल्क दिवस निर्बाध व्यापार , यात्रा और आवाजाही के लिए ‘ स्मार्ट ’ सीमाओं की थीम के साथ विश्‍व भर में मनाया जा रहा है। उन्होंने कहा कि सीबीआईसी द्वारा किए गए ठोस प्रयासों के परिणामस्वरूप ‘ सीमा पार व्यापार ’ सूचकांक में भारत की रैंकिंग वर्ष 2018 की 146वीं से ऊंची छलांग लगाकर वर्ष 2019 में 80वीं हो गई। इसी शानदार योगदान की बदौलत ‘ कारोबार में सुगमता ’ सूचकांक में भारत वर्ष 2017 के 130वें पायदान से अत्‍यंत लंबी छलांग लगाकर वर्ष 2019 में 77वें पायदान पर पहुंच गया।


    वित्त राज्य मंत्री श्री शिव प्रताप शुक्ला ने भी अंतरराष्ट्रीय सीमाओं को सुरक्षित करने में सीमा शुल्क विभाग की भूमिका के बारे में उपस्थित जन समूह को अवगत कराया। उन्होंने देश के हर कोने में सीमा शुल्क अधिकारियों द्वारा विपत्ति में दी गई सहायता की भूरि-भूरि प्रशंसा की।


    ‘ विशिष्ट उत्कृष्ट सेवा ’ के लिए भारतीय सीमा शुल्क विभाग के 44 अधिकारियों और कर्मचारियों को राष्ट्रपति के प्रशस्ति प्रमाण-पत्र पुरस्कार प्रदान किए गए। इन अधिकारियों का चयन विगत वर्षों के दौरान अपनी-अपनी सेवाओं के क्षेत्र में उनके अनुकरणीय प्रदर्शन के आधार पर किया गया। इस साल चयनित पुरस्कार विजेताओं में सेवा के सभी संवर्गों (कैडर) के अधिकारी शामिल हैं। इन अधिकारियों ने कई क्षेत्रों में निरंतर उत्‍कृष्‍ट और सराहनीय कार्य किए हैं , जिनमें तस्करी की रोकथाम , कर चोरी एवं कारोबार आधारित मनी-लॉन्ड्रिंग व विदेशी मुद्रा उल्‍लंघन का पता लगाने के अलावा कर नीति तैयार करने , राजस्व जुटाने , व्‍यावसायिक प्रक्रियाओं के स्वचालन , क्षमता निर्माण और प्रशिक्षण में योगदान देना भी शामिल हैं।


    राष्ट्रपति के प्रशस्ति प्रमाण-पत्र प्राप्‍त करने वाले अधिकारियों के बारे में विस्‍तृत जानकारी पाने के लिए अंग्रेजी का अनुलग्‍नक यहां क्लिक करें


    ***


    हिन्‍दी इकाई , पसूका , नई दिल्‍ली


    

    
    (Release ID: 1561457) Visitor Counter : 110