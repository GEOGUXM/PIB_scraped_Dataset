      वाणिज्य आणि उदयोग मंत्रालय

      राष्ट्रीय रबर धोरण लवकरच सादर करणार – वाणिज्य मंत्री
      
      भारतीय रबर उद्योग वेगाने विकसित होत राहील, तंत्रज्ञानाचा वापर करुन जागतिक स्तरावर स्पर्धा करावी – वाणिज्य मंत्री

      Posted On: 17 JAN 2019 6:05PM by PIB Mumbai

    मुंबई, 17 जानेवारी 201 9


    रबर क्षेत्रातील समस्या सोडवण्यासाठी तसेच उत्पादनाला चालना देण्याच्या उद्देशाने केंद्र सरकार राष्ट्रीय रबर धोरण विकसित करत असल्याचे केंद्रीय वाणिज्य आणि उद्योग आणि नागरी विमान वाहतूक मंत्री सुरेश प्रभू यांनी म्हटले आहे. ते आज मुंबईत दहाव्या ‘इंडिया रबर एक्स्पो -2019’ च्या उद्‌घाटन प्रसंगी बोलत होते.


    रबर उद्योग वेगाने विकसित होईल, रोजगाराच्या अधिक संधी निर्माण करेल, निर्यात वाढवेल तसेच देशाच्या आर्थिक उत्पन्नात योगदान देईल असे ते म्हणाले. अनेक जागतिक बाजारपेठांवर भारताच्या रबर उद्योगाचे अमीट ठसा असून आधुनिक तंत्रज्ञानाच्या मदतीने त्यांनी जागतिक स्तरावर स्पर्धा करावी असे त्यांनी नमूद केले.


    पुढील काही वर्षात भारतीय अर्थव्यवस्था पाच ट्रिलियन डॉलर्सची होईल आणि उत्पादन क्षेत्राचे या वाढीतील योगदान 20 टक्के राहील आणि यात रबर उद्योग प्रामुख्याने महत्वपूर्ण योगदान देईल असे ते म्हणाले. दीडशेहून अधिक देशांच्या बाजारपेठांमध्ये भारतीय उत्पादनांना प्रवेश मिळावा यासाठी प्रयत्न केले जात आहेत असे त्यांनी सांगितले.


    निर्यातीला प्रोत्साहन देण्यासाठी बहुआयामी धोरण आखले जात आहे अशी माहिती त्यांनी दिली. गेल्या 13-14 महिन्यात जागतिक अर्थव्यवस्थेत मंदी असूनही भारताची निर्यात 10 टक्क्यांनी वाढली असे ते म्हणाले. नवीन बाजारपेठा आणि उत्पादने याकडे लक्ष दिले जात आहे. आफ्रिका आणि लॅटीन अमेरिकेबरोबर मुक्त व्यापार करण्याच्या दिशेने सरकार प्रयत्नशील असल्याचे त्यांनी सांगितले. या करारासाठी उद्योग क्षेत्राशी विचार विनिमय करुन त्यांच्याकडून सूचना मागवल्या जात आहेत असे ते म्हणाले.


    ‘इंडिया रबर एक्स्पो’ हे आशियातील सर्वात मोठे रबर प्रदर्शन आहे. यामुळे भारतीय कंपन्यांना एकाच छताखाली नवीन तंत्रज्ञान, माहितीचे आदान-प्रदान, विकास धोरणांची आखणी आणि परदेशी कंपन्यांबरोबर संबंध विकसित करण्याची अनोखी संधी मिळते.


    N.Sapre /S.Kane /P.Malandkar


    

    
    (Release ID: 1560377) Visitor Counter : 32
    
    
      Read this release in: English