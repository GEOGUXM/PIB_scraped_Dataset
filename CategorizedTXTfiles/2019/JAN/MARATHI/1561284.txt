      भारतीय निवडणूक आयोग

      निवडणूक प्रक्रिया सर्वसमावेशक आणि सर्वांसाठी सुलभ करण्याविषयीच्या आंतरराष्ट्रीय परिषदेचे यजमान पद भारतीय निवडणूक आयोगाकडे
      Posted On: 24 JAN 2019 5:34PM by PIB Mumbai


    नवी दिल्ली, 24 जानेवारी 201 9


    निवडणूक प्रक्रिया सर्वसमावेशक आणि सुलभ याविषयावर आयोजित आंतरराष्ट्रीय परिषदेचे मुख्‍य निवडणूक आयुक्त सुनील अरोरा आणि निवडणूक आयुक्त अशोक लवासा यांच्या हस्ते आज नवी दिल्लीत उद्‌घाटन झाले. उद्या होणाऱ्या नवव्या राष्ट्रीय मतदार दिवसानिमित्त ही परिषद आयोजित करण्यात आली आहे. या परिषदेत बांग्लादेश, भुतान, कझाकस्तान, मालदीव, रशिया आणि श्रीलंका या देशातले मुख्य निवडणूक आयुक्त तसेच अनेक आंतरराष्ट्रीय संस्थांचे प्रतिनिधी सहभागी झाले आहेत.


    लोकशाही व्यवस्था टिकवून ठेवण्यासाठी देशात मुक्त, निर्भय, पारदर्शक, विश्वासार्ह आणि नैतिक मार्गाने निवडणूका होणे, अत्यंत महत्वाचे आहे, असे मत अरोरा यांनी आपल्या भाषणात व्यक्त केले. देशातल्या सर्व घटकांचा आवाज सरकारपर्यंत पोहोचण्यासाठी निवडणूका हे एकमेव, सशक्त माध्यम आहे, असे ते म्हणाले. भारतीय निवडणुकांच्या संदर्भात बोलतांना निवडणूक आयोग सर्व राजकीय पक्षांकडून आलेल्या सूचनांचे स्वागतच करेल, अशी ग्वाही त्यांनी दिली. मात्र त्याचवेळी मतपत्रिकेद्वारे निवडणूक घेण्याच्या दबावाला आयोग बळी पडणार नाही, असेही त्यांनी स्पष्ट केले. भारतासारख्या प्रागतिक देशात जुन्या पद्धतीने निवडणूक प्रक्रिया घेण्याचा प्रश्नच येत नाही, असेही ते म्हणाले. याआधीच्या सर्व आयुक्तांनीही हिच भूमिका घेतली होती आणि तीच पुढेही कायम ठेवली जाईल, असे अरोरा म्हणाले. मतपत्रिकेद्वारे निवडणुका होण्याच्या काळात बनावट मतदान आणि गुंडांकडून मतदान केंद्रे ताब्यात घेण्याचे प्रकार सर्रास होत असत. त्याशिवाय निवडणुकांचे निकाल लागायला 3-4 दिवसांचा कालावधीही लागत असे. त्यामुळे या प्रक्रियेकडे पुन्हा वळण्याचा प्रश्नच येत नाही, असे अरोरा म्हणाले. EVM म्हणजेच इलेक्ट्रॉनिक मतदान यंत्रे सुरक्षित ठेवण्यासाठी आयोगाने अत्याधुनिक, तांत्रिक आणि प्रशासकीय यंत्रणा सज्ज ठेवली आहे, असे सांगत EVM पूर्णपणे सुरक्षित असतात, असा पुनरुच्चार त्यांनी केला. व्हीव्हीपॅटमुळे या प्रक्रियेतली पारदर्शकता वाढली आहे, असेही त्यांनी सांगितले.


    गेल्या दोन दशकांपासून भारतात निवडणुकांसाठी EVM चा वापर होत आहे. 2014 नंतरही EVM च्या माध्यमातून झालेल्या निवडणुकांचे वेगवेगळे निकाल लागले आहेत, असे त्यांनी स्पष्ट केले. अलिकडेच झालेल्या 5 विधानसभांच्या निवडणुकीत 176000 मतदान केंद्रांपैकी केवळ 6 ठिकाणी मतदान यंत्रात बिघाड झाल्याची घटना घडली. विशेष म्हणजे की सर्व मतदान यंत्रे केवळ राखीव ठेवलेली होती, त्यांचा प्रत्यक्ष निवडणुकीत वापर झाला नाही. EVM मध्ये बिघाड होण्याचे हे प्रमाण नगण्य असले, तरीही EVM पूर्णपणे सुरक्षित व्हावे, यासाठी आम्ही योग्य ती पावले उचलली आहेत, असे अरोरा यांनी सांगितले.


    S.Tupe/R.Aghor/D. Rane

    
    
    (Release ID: 1561284) Visitor Counter : 38
    
    
      Read this release in: English