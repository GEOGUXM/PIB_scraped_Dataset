      माहिती आणि प्रसारण मंत्रालय

      दोन दिवसीय महास्वच्छता अभियानाचा समारोप, हजारोंचा सहभाग
      Posted On: 12 JAN 2019 5:54PM by PIB Mumbai


    मुंबई, 12 जानेवारी 201 9


    ‘एक कदम स्वच्छता की ओर’ हा संदेश देणाऱ्या दोन दिवसीय महास्वच्छता अभियानाला महाराष्ट्रात मोठा प्रतिसाद मिळाला. 11 जानेवारीला सुरु झालेल्या या अभियानात हजारो विद्यार्थ्यांनी आपल्या चित्रकलेल्या माध्यमातून स्वच्छ भारत संदर्भात अभिनव कल्पना सादर केल्या. त्यांच्या चित्रांमधून त्यांच्या निरागसपणाचे आणि नैसर्गिक प्रतिभेचे प्रतिबिंब उमटले होते. या अभियानात सहभागी झालेल्या 2900 शाळांमधून प्रत्येक शाळेची तीन सर्वोत्कृष्ट चित्रे निवडली जातील. पुण्यात लवकरच आयोजित केल्या जाणाऱ्या राष्ट्रीय स्तरावरील प्रदर्शनात ही चित्र मांडली जाणार आहेत.


    केंद्र सरकारच्या पुणे येथील रिजनल आऊटरिच ब्युरो आणि महाराष्ट्र सरकारचा शालेय विभाग यांनी संयुक्तपणे 11 आणि 12 जानेवारी 2019 रोजी या महास्वच्छता अभियानाचे आयोजन केले होते.


    संपूर्ण महाराष्ट्रात स्वच्छ भारतासंदर्भात माहिती, शिक्षण आणि संवाद उपक्रम राबवण्याची जबाबदारी गृहनिर्माण आणि शहरी कामकाज मंत्रालयाने रिजनल आऊटरिच ब्युरोकडे सोपवली आहे. याचाच एक भाग म्हणून सांस्कृतिक कार्यक्रमांशी संबंधित सुमारे 116 विशेष आऊटरिच कार्यक्रम आयोजित केले जाणार आहेत.


    या अभियानांतर्गत स्वच्छ राहणीमानाच्या फायद्यांबाबत नागरिकांमध्ये जनजागृती करणे आणि स्वच्छ भारताच्या दिशेने नागरिकांचा सहभाग वाढवण्याला प्रोत्साहन देण्यावर प्रामुख्याने भर देण्यात येत आहे.


    12 जानेवारी रोजी राष्ट्रीय युवादिनी यात सहभागी झालेल्या शाळांनी स्वच्छ भारताची संकल्पना आणि स्वप्ने आणखी मोठ्या स्तरावर नेली. शाळांच्या परिसरात आयोजित स्वच्छता उपक्रमांमध्ये सकाळी विद्यार्थी मोठ्या उत्साहाने सहभागी झाले होते. त्यानंतर शाळा प्रशासनाने विद्यार्थ्यांना स्वच्छ भारताची प्रतिज्ञा दिली. स्वच्छ भारत प्रतिज्ञेत अनेक मान्यवर सहभागी झाले होते. ठाणे येथील आनंद विश्व गुरुकुल शाळेत महाराष्ट्राचे राज्यमंत्री एकनाथ शिंदे यांनी या कार्यक्रमाचे उद्‌घाटन केले.


    ठाणे येथील आनंद विश्व गुरुकुल येथे आयोजित महास्वच्छता रॅलीमध्ये स्वच्छता प्रतिज्ञा घेतांना पालकमंत्री एकनाथ शिंदे


    अमरावतीमध्ये खासदार आनंदराव अडसुळ यांनी या कार्यक्रमासाठी पुढाकार घेतला. यावेळी शपथग्रहण समारंभात अनेक आमदार, महापौर, वरिष्ठ केंद्रीय आणि राज्य सरकारी अधिकारी उपस्थित होते.


    वडाली येथील श्रीराम हायस्कूल येथे आयोजित रॅलीमध्ये दीपप्रज्वलन करतांना खासदार आनंदराव अडसुळ


    बोरीवली येथील आर सी पटेल हायस्कूल येथे महास्वच्छता रॅलीला हिरवा झेंडा दाखवतांना माहिती आणि प्रसारण मंत्रालयाच्या पश्चिम विभागाचे महासंचालक आर एन मिश्रा


    पुणे येथील न्यु इंग्लिश स्कूल मध्ये झालेल्या उद्‌घाटन समारंभाला महाराष्ट्राचे शिक्षण आयुक्त विशाल सोळंकी, पुण्याच्या रिजनल आऊटरिच ब्युरोचे संचालक (अतिरिक्त कार्यभार) संतोष अजमेरा आणि पत्र सूचना कार्यालय, गोव्याचे उपसंचालक विनोद कुमार उपस्थित होते. यावेळी बोलतांना पीआयबी, मुंबईचे महासंचालक आर एन मिश्रा म्हणाले ‘2900 शाळांमधील सुमारे 5 लाख विद्यार्थी 10 लाखांहून अधिक लोकसंख्येपर्यंत स्वच्छतेचा प्रचार करत आहेत. या संपूर्ण चळवळीत विद्यार्थी सहभागी झाल्याबद्दल मला अतिशय आनंद झाला आहे. भविष्यातील स्वच्छ भारताचा मजबूत पाया या निमित्ताने रचला जात आहे.’


    शपथ ग्रहण समारंभानंतर विद्यार्थ्यांनी दीड किलोमीटर अंतरापर्यंत स्वच्छ भारताचा संदेश देणारी रॅली काढली. या रॅलीमध्ये आकर्षक वेशभूषा आणि घोषवाक्यांच्या माध्यमांतून विद्यार्थ्यांनी त्यांच्या सर्जनशीलतेचे दर्शन घडवले. प्रमुख पाहुण्यांनी या रॅलीला हिरवा झेंडा दाखवला. शपथ ग्रहण समारंभ आणि रॅलीमध्ये सुमारे 5 लाख विद्यार्थी सहभागी झाले होते. रॅलीनंतर प्रत्येक विद्यार्थी दुकानदारांकडे आणि किरकोळ विक्रेत्यांकडे जाऊन त्यांना स्वच्छ भारत शपथ घेण्यासाठी प्रोत्साहित करत होते. प्रत्येक विद्यार्थ्यांना किमान 20 दुकानदारांना शपथ देण्यासाठी प्रेरित करण्यात आले होते. याद्वारे हे अभियान 1 कोटींहून अधिक नागरिकांपर्यंत पोहोचले आहे.


    या कार्यक्रमासंबंधित अधिक माहिती ROB पुणेच्या ट्विटर हँडलवर उपलब्ध आहे.


    https://twitter.com/maha_rob


    Dheep Joy/M.Chopade/S. Kane/D. Rane


    

    
    (Release ID: 1559738) Visitor Counter : 62