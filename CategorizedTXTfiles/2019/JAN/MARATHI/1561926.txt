      पंतप्रधान कार्यालय

      नवी दिल्लीमध्ये एन सी सी रॅलीत पंतप्रधानांचे भाषण
      Posted On: 28 JAN 2019 6:50PM by PIB Mumbai


    नवी दिल्ली , 28 जानेवारी 201 9


    भारत माता की जय


    भारत माता की जय


    भारत माता की जय


    भारत माता की जय


    मंत्रिमंडळातील माझ्या सहकारी , देशातील पहिल्या महिला ज्यांच्याकडे संरक्षण मंत्रालयाचा कार्यभार आहे. निर्मला सीतारमण, डॉ. सुभाष भामरे, तिन्ही सैन्य दलाचे पदाधिकारी, एनसीसी चे महासंचालक, परदेशातून आलेले आपले पाहुणे आणि एनसीसी च्या महान परंपरेचा हिस्सा असलेले तुम्ही माझे सर्व युवा मित्र.


    राष्ट्रीय छात्र सेनेच्या प्रजासत्ताक दिनाच्या शिबिरात पुन्हा एकदा तुम्हा सर्वांमध्ये येताना मला आनंद होत आहे. जेव्हा जेव्हा मी तुमच्यासोबत संवाद साधायला येतो तेव्हा भूतकाळातील अनेक आठवणी मनात आणि मेंदूत तरळू लागतात. जोश आणि शिस्त याचा जो अनुभव तुम्ही घेत आहात , मला देखील हे क्षण जगण्याची संधी मिळाली होती. एक कॅडेट म्हणून जगलेले ते दिवस आजही माझ्या संकल्पांना, माझ्या प्रेरणेला ऊर्जा देत आहेत.


    मित्रांनो , या कँपचा स्वतःचा एक गौरवशाली इतिहास देखील आहे आणि भविष्यामध्ये याचे मोठे महत्व देखील आहे. या कॅम्प मध्ये सहभागी झालेल्या तुम्हां सर्व कॅडेटचे हार्दिक अभिनंदन करतो आणि शुभेच्छा देतो. गेल्यावर्षी मी जेव्हा तुमच्यामध्ये आलो होतो तेव्हा मी तुम्हाला एक विनंती केली होती. देश आणि समाजाशी निगडित महत्वपूर्ण विषयांमध्ये सक्रिय योगदान देण्याचे मी आवाहन केले होते.


    मला आनंद आहे की , गेल्या वर्षभरात एनसीसी कॅडेट अनेक महत्वपूर्ण उपक्रमांध्ये सहभागी झाले आहेत. स्वच्छ भारत अभियान असो, डिजिटल व्यवहार असो, बेटी बचाओ बेटी पढाओ अभियान असो, पर्यावरणाशी निगडित मुद्दे असो, जन जागृतीच्या अशा अनेक मुद्यांमध्ये तुम्ही केलेले प्रयत्न कौतुकास्पद आहेत.


    विशेषतः केरळ मध्ये आलेल्या पुरानंतर मदत आणि बचाव कार्यामध्ये एनसीसी कॅडेट ने केलेले योगदान प्रशंसनीय आहे. सहकार्य आणि समर्पणाचा जो धडा तुम्ही इथे शिकला आहात त्याचा उपयोग तुम्ही केरळमध्ये संकटात सापडलेल्या लोकांना मदत करताना केलात. मला विश्वास आहे की , तुम्ही अशाच प्रकारे तुमची जबाबदारी पूर्ण कराल.


    मित्रांनो , दोन दिवसांपूर्वीच आपल्या प्रजासत्ताकाने 70व्या वर्षात पाऊल ठेवलं आहे. आधी राजपथावर आणि आज इथे तुमच्या चेहऱ्यावरील उत्साह आणि तुमच्या शिस्तीचे दर्शन घडले आणि यातच मला नव भारताचा कदम ताल दिसत आहे. संपूर्ण आत्मविश्वासाने, छाती अभिमानाने फुगवून, मान उंच करून, देशाच्या गौरवासाठी तत्पर अमाप ऊर्जा उत्साह प्रदान करणारे असतात. तुमचा हा जोश, तुमचा हाच उत्साहच आहे ज्यामुळे भारत आज नवीन आत्मविश्वासाने उभा आहे. आज संपूर्ण जग म्हणत आहे की, भारतात अमाप शक्यता किंवा संधी नाहीत तर देश त्या पूर्ण देखील करत आहे.


    मित्रांनो , देशाची अर्थव्यवस्था असो किंवा मग शत्रूशी लढण्याचे आपले सामर्थ्य, प्रत्येक स्तरावर आपल्या क्षमतांचा विस्तार झाला आहे. आम्ही कोणाला स्वतःहून डीवचत नाही पण आम्हाला जर कोणी डिवचले तर मग आम्ही त्यांना काही केल्या सोडत नाही असे स्पष्ट संकेत आपल्या सैन्याने दिले आहेत. आम्ही शांतीचे पुरस्कर्ते आहोत. परंतू देशाच्या संरक्षणासाठी कोणतेही पाऊल उचलण्यास आम्ही कचरणार नाही. याच कारणामुळे गेल्या साडे चार वर्षांत देशाचे संरक्षण आणि सुरक्षेला सर्वोच्च प्राधान्य देऊन अनेक महत्वपूर्ण निर्णय घेण्यात आले आहेत.


    मित्रांनो , भारत जगातील त्या निवडक देशांच्या यादीत सामील झाला आहे ज्यांच्याकडे जल, भूमी आणि आकाशातून अणू हल्ला करण्याची आणि आत्मसंरक्षणाची क्षमता आहे. याशिवाय, दशकांपासून रखडलेले लढाऊ विमानं आणि आधुनिक तोफांशी निगडित करार पूर्ण झाले आहेत. देशात देखील क्षेपणास्त्रांपासून रणगाड्यांपर्यंत, दारुगोळा आणि हेलिकॉप्टरची निर्मिती होत आहे. देशाच्या सुरक्षेसाठी आवश्यक असलेले प्रत्येक मोठे आणि कठोर निर्णय आगामी काळात घेतले जातील याची खात्री मी तुम्हा युवा मित्रांना देतो. जेव्हा देश सुरक्षित आणि सक्षम असेल तेव्हाच देशातील युवक आपली स्वप्ने साकार करू शकतील.


    मित्रांनो , तुम्ही इथे देशातील वेगवेगळ्या क्षेत्रांतून आला आहात. तुमच्यातील अनेक छोट्या-छोट्या गावांमधून आणि वड्या वस्त्यातून आला आहात. मला तुमच्या सर्वांच्या कष्टाची जाणीव आहे. तुमच्या समर्पणाची जाणीव आहे. मी तुम्हाला केवळ हेच सांगू इच्छितो की, हेच कष्ट आपल्या सगळ्यांना समृद्ध करत आहेत. आपला पाया मजबूत करत आहेत. कष्टाचं फलित काय असतं हे जाणून घेण्यासाठी तुम्हां एनसीसी कॅडेटना फार लांब जायची आवश्यकता नाही. आपल्यातीलच अनेक मित्रांनी अगदी अलीकडे अद्भुत धाडस दाखवत देशाला अभिमानाचे क्षण दिले आहेत.


    पर्वतारोहण आणि गिर्यारोहणासारखे साहसी उपक्रम असुदे किंवा मग खेळाच्या मैदानात तिरंगा फडकवण्याचे काम असुदे , अनेक कॅडेट्स पुढे सरसावले आहेत. ईशान्य संचलनालायची कॅडेट हिमा दासकडे तर आज संपूर्ण जग अभिमानाने बघत आहे. भाताच्या शेतामध्ये पळता पळता, शेताच्या बांधावर संतुलन साधत हिमा दास आज या स्तरावर पोहोचली आहे.कमतरतांना संधी बनवत हिमाने ज्युनियर अथलेटिक्स चॅम्पियनशिपमध्ये आणि नंतर आशियाई खेळांमध्ये देशाचा गौरव वृद्धिंगत केला. अशा अनेक युवा प्रतिभावंतांना जेव्हा मी बघतो, त्यांना भेटतो तेव्हा माझा विश्वास तर दृढ होतोच आणि हा विश्वास अजून बळकट करण्याची ऊर्जा देखील मला मिळते.


    मित्रांनो , स्वप्ने बघणं आणि आकांक्षांना उडण्याचे बळ देणे हीच खरी युवकांची ओळख आहे आणि हाच त्यांचा खरा स्वभावधर्म आहे. तुमच्या स्वप्न आणि आकांक्षांना अजून उंच भरारी घेऊ दे. तुमच्या प्रयत्नांचा संपूर्ण विस्तार करा. वर्तमान सरकार देशातील प्रत्येक युवकाबरोबर, स्वप्न बघणाऱ्या प्रत्येकासोबत खांद्याला खांदा लावून उभी आहे आणि तुमच्या सोबत प्रत्येक पाऊल चालण्यासाठी तयार आहे. नवीन भारत प्रत्येक कर्मयोगीचा सन्मान करेल, संधी देईल. तुम्ही सर्व सहकारी जेव्हा देशाच्या कार्य दलात येण्यासाठी तयार आहात तेव्हा मी तुम्हाला विश्वास देऊ इच्छितो की, तुमचा जन्म कोणत्या कुटुंबात झाला आहे, तुमची ओळख कोणासोबत आहे, तुमची आर्थिक स्थिती कशी आहे यावर तुमचे भविष्य निश्चित नाही होणार. तुमचे कौशल्य, तुमचा आत्मविश्वास, आणि तुमच्या पायांचे फोडच तुम्हाला परिणाम देणार आहेत.


    मित्रांनो , ही परंपरा खंडित करण्यासाठी, समाजातील सर्व प्रकारचे असंतुलन आणि असमानता विभाजित करण्यासाठी एक अर्थपूर्ण प्रयत्न आवश्यक आहे. व्हीआयपी नाही ईपीआय म्हणजे प्रत्येक व्यक्ती महत्वाचा हा संस्कार मजबूत करण्याचा प्रयत्न निरंतर सुरु आहे. गाडीवरून लाल दिवा हटवण्यात आला आहे. आता डोक्यातून देखील याला हटवण्याचा प्रयत्न सुरु आहे. उणीवा आणि परिस्थितिमुळे तुमचे स्वप्न, तुमच्या महत्वाकांक्षा अपूर्ण राहणार नाही याची खात्री मी तुम्हाला देतो.


    मित्रांनो , संधींच्या समानतेची गोष्ट जेव्हा जेव्हा समोर येते तेव्हा एक महत्वाचा विषय आपल्या मुलींशी देखील निगडीत आहे. माझ्या समोर बसलेले तुम्ही सर्व कॅडेट्स मग तो मुलगा असो की मुलगी, तुमच्या उत्साहात आणि तुमच्या सामर्थ्यामध्ये काही फरक नाही. मुलींना सर्व प्रकारच्या संधी उपलब्ध करून देणे हे आमच्या सरकारचे प्राधान्य आहे. मागील साडे चार वर्षांमध्ये कार्य दलात प्रोत्साहन देण्यासाठी अनेक पावले उचलली आहेत. श्रम, सेवा आणि उद्योगासोबतच देशाच्या संरक्षण क्षेत्राला देखील आपल्या मुली बळकट करत आहेत. यासाठी ऐतिहासिक पावले उचलली गेली आहेत. आपल्या मुली पहिल्यांदाच फायटर पायलट बनल्या आहेत. तारीणीचा अभिमानास्पद प्रवास संपूर्ण जगाने पहिला आहे. आता लष्करात देखील मुलींचा सहभाग अजून वाढवण्यासाठी मोठा निर्णय घेण्यात आला आहे. मिलिटरी पोलीस दलात 20 टक्के महिलांची भरती करण्यासाठी पावले उचलली जात आहेत.


    मित्रांनो , मागील साडे चार वर्षांपासून नारी शक्तीचा दबदबा राजपथावर देखील दिसत आहे. गेल्यावर्षी महिलांची छोटी तुकडी राजपथावर उतरली होती तर यावर्षी देशाच्या इतिहासात पहिल्यांदाच महिला जवानांची एक संपूर्ण तुकडी परेड मध्ये सहभागी झाली होती. एका पुरुष तुकडीचे नेतृत्व आपल्या देशाच्या एका मुलीने केले हे देखील देशाने पहिल्यांदाच बघितले. मुलींनी समाजातील प्रत्येक क्षेत्रात नेतृत्व करावे यासाठी चांगले वातावरण निर्माण करण्याचा प्रयत्न केला जात आहे. गेल्या साडे चार वर्षातील चित्र तुम्ही पहिले तर तुम्ही आश्वस्त व्हाल की, आता नारी सक्षमीकरण मुलींच्या भागीदारीवर केवळ चर्चा होत नाही तर कृती देखील होत आहे.


    मित्रांनो , संधींच्या सामनतेच्या मार्गात भ्रष्टाचार हा देखील एक खूप मोठा अडथळा आहे. लाच, भाऊ बांधीलकी, आपले परके या सगळ्यांना आपल्या व्यवस्थेत आता कोणतेच स्थान नसावे.


    भ्रष्टाचार हा नव भारताचा संस्कार असूच शकत नाही. माझे आणि माझ्या सरकारचे विचार आणि कृती दोन्ही या गोष्टीचे साक्षीदार आहेत की , भ्रष्टाचार करणारा कितीही मोठा असुदे, कितीही सामर्थ्यवान असुदे, कोणी वाचणार नाही. आपल्या ओळखींमुळे सरकारी प्रक्रियांमध्ये दखल देणारे, दलाल आणि मध्यस्थांच्या माध्यमातून प्रत्येक निर्णय आणि प्रत्येक फाईलची बोली लावणारे, गरीबातील गरीब व्यक्तीचा हक्क लुटणाऱ्या सर्वांची मी माझ्या संपूर्ण क्षमतेने आणि प्रामाणिकपणे सफाई करत आहे.


    मित्रांनो , आज सरकार जे काही करत आहे त्या सगळ्यापाठीमागे तुम्हा युवा सहकाऱ्यांचे सक्रीय योगदान आहे. स्वच्छ भारत अभियानाच्या सहाय्याने तुम्ही देशभरात स्वच्छतेचे आंदोलन सुरु केले. नोटबंदी सारख्या कठोर निर्णयाला पाठिंबा देऊन तुम्ही भ्रष्टाचारा विरुद्धच्या लढाईला तुमचा पाठिंबा दिलात. डिजिटल इंडियाच्या माध्यमातून प्रामाणिक आणि पारदर्शी व्यवस्था बनवण्यात तुमची भूमिका खूप मोठी आहे. म्हणजेच प्रत्येक योजनेला सरकार बनण्यापासून तुम्ही वाचवले आहे. तुम्हाला अजून एक विनंती आहे की, देशाचा वारसा, देशाच्या राष्ट्र पुरुषांच्या आठवणींशी निगडीत असे अनेक पवित्र स्थळ गेल्या साडेचार वर्षात इथे दिल्ली मध्ये उभारण्यात आली आहेत, जिथे तुम्ही गेलात तर तुम्हाला खूप काही शिकायला मिळेल. कदाचित तुमच्यापैकी अनेक लोकं याठिकाणी गेले देखील असतील. पण तरीदेखील मी तुम्हाला याबद्दल सांगू इच्छितो. जसे की, नुकतेच लाल किल्यात क्रांती मंदिराचे लोकार्पण करण्यात आले. हे क्रांती मंदिर नेताजी सुभाष चंद्र बोस यांना समर्पित करण्यात आले आहे. जेव्हा तुम्ही तिथे जाल तेव्हा तुम्हाला आझाद हिंद सेना आणि लाल किल्याचा काय संबंध आहे याची माहिती मिळेल. याचप्रकारे गेल्यावर्षी राष्ट्रीय पोलीस स्मारकाचे देखील लोकार्पण करण्यात आले आहे. देशाच्या अंतर्गत भागात कायदा व सुव्यवस्था राखण्यासाठी शहीद झालेल्या हजारो पोलिस आणि सुरक्षा बलांच्या स्मृतीमध्ये हे स्मारक बांधण्यात आले आहे. आपण सर्व अलीपूर मार्गावर बांधण्यात आलेल्या बाबासाहेब भीमराव आंबेडकरांच्या परीनिर्वाण स्थळाला देखील भेट देऊ शकता.


    मित्रांनो , ही सर्व ठिकाणं दिल्लीची नवीन ओळख बनत आहे. दिल्लीत सरदार पटेल यांचे नवीन स्मारक बनवले आहे. डिजिटल संग्रहालय बांधले आहे. या ठिकाणी तुम्हाला इतिहासाशी संबंधित, अनेक महान व्यक्तिमत्त्वांशी संबंधित माहिती मिळेल, देशासाठी काम करण्यासाठी आणि समाजासाठी काम करण्यासाठी एक नवीन ऊर्जा देखील मिळेल. मला विश्वास आहे की या ऊर्जेसह नव भारताचा नवीन उत्साह आणखी दृढ होईल. आगामी महिन्यात दीर्घ प्रतीक्षेनंतर आणखी एक नजराणा आणि प्रेरणास्थान देशाला अर्पण केले जाणार आहे. स्वातंत्र्यानंतर देशासाठी शहीद होणारे आमचे वीर जवान, आमचे सैन्यातील जवान, एक राष्ट्रीय स्तरावरील युद्ध स्मारकाचा देश, देशाचे जवान वाट बघत होते. शहीद जवानांचे कुटुंबीय वाट बघत होते, प्रदीर्घ काळापासून हे काम रखडले होते. हे काम कधीच पूर्ण व्हायला पाहिजे होते. परंतु आम्ही सरकार मध्ये आल्यानंतर निर्णय घेतला आणि आता हे काम पूर्ण होत आहे आणि देशाचे वीर सुपुत्र, ज्यांनी बलिदान दिले आहे, सर्वोच्च बलिदान दिले आहे अशा वीर सुपुत्रांच्या स्मरणार्थ राष्ट्रीय स्तरावर बांधण्यात येत असलेल्या युद्ध स्मारकाचे काम जवळ जवळ पूर्ण होत आले आहे. फेब्रुवारीमध्ये त्याचे देखील लोकार्पण करण्याची संधी मिळेल आणि आपल्या देशातील वीर जवानांना सन्मानित करण्याचे सौभाग्य मिळेल. मी पुन्हा एकदा तुम्हा सर्वांना खूप खूप शुभेच्छा देतो. ही संधी आपल्या विचारांमध्ये परिवर्तन घडवून आणते, महिन्याभरातील येथील वास्तव्य एक प्रकारे आपल्या विचारांना राष्ट्रीय स्तरावर घेऊन जातात. प्रत्येक विचारामध्ये आपण आपल्या देशाविषयी काय विचार करतो, केवळ आपले गाव, आपला विभाग, आपली जात, आपला समुदाय याबद्दल नाहीतर देशाविषयी विचार करण्याची संधी मिळते. कोणत्याही देशाचा विकास हा समाज व्यवस्थेमधील एकतेच्या सूत्रात लोकं कशाप्रकारे बांधली गेली आहेत यावर अवलंबून असतो. देश किती आशावादी आहे, किती महत्वाकांक्षांनी भरलेला आहे हा त्या देशाच्या प्रगतीचा दुसरा आधार असतो. निराशेत बुडालेला समाज कधी स्वतः उठून उभा राहू शकत नाही देशालाही उभा करू शकत नाही. आज अभिमानाने सांगतो की, सव्वाशे कोटी भारतीयांकडे नवीन आशा आणि आकांक्षां आहेत, आणि यामुळेच मला असे वाटते की, माझा देश नवीन उंची गाठू शकेल. स्वप्न साकार करेल. आणि जी स्वप्न बघत स्वातंत्र्याच्या ज्या ध्येय वेड्यांनी, स्वातंत्र्याचा लढा दिला होता, ती स्वप्न पूर्ण करण्याची वेळ सुरु झाली आहे. तर चलामग आपण सर्व एकत्र येवूया आणि भारत मातेचे जयगाण करत त्या स्वप्नांना एक नवीन ऊर्जा देवूया, नवीन शक्ती देऊया, नवीन संकल्प करूया.


    माझ्या सोबत बोला –


    भारत माता की जय।


    भारत माता की जय।


    भारत माता की जय।


    खूप-खूप धन्‍यवाद।


    B.Gokhale /S.Mhatre/P.Malandkar


    

    
    (Release ID: 1561926) Visitor Counter : 9
    
    
      Read this release in: English