      पंतप्रधान कार्यालय

      लोकशाही सुदृढ करण्यासाठी मतदान करणे ही नागरिकांची जबाबदारी – मन की बात कार्यक्रमात पंतप्रधानांचे आग्रही प्रतिपादन
      Posted On: 27 JAN 2019 12:14PM by PIB Mumbai


    मुंबई , 27 जानेवारी 201 9


    लोकशाही व्यवस्था मजबूत करण्यासाठी मतदान करणे ही प्रत्येक नागरीकाची जबाबदारी आहे , असे सांगत व्यवस्था सुधारायला हवी असेल , तर मतदान करण्याची जबाबदारी नागरिकांनी घेतलीच पाहिजे , असे आग्रही प्रतिपादन पंतप्रधान नरेंद्र मोदी यांनी केले . आकाशवाणीवरुन प्रसारित होणाऱ्या ‘ मन की बात ’ या कार्यक्रमात त्यांनी आज नागरिकांशी संवाद साधला .


    निवडणूका निष्पक्ष आणि स्वतंत्र व्हाव्यात , तसेच प्रत्येक नागरिकाला मतदानाचा अधिकार बजावता यावा , यासाठी केंद्रीय निवडणूक आयोगासह सर्व राज्यांचे निवडणूक आयोग सुरक्षा दले आणि अनेक कर्मचारी अविरत झटत असतात . त्यांच्या या प्रयत्नांची आपण मतदान म्हणून कदर करत , मतदान करायला हवे , असे ते म्हणाले . मन की बातच्या आज झालेल्या 52 व्या भागात पंतप्रधानांनी देशाचा अंतराळ कार्यक्रम , क्रीडा क्षेत्रात खुळाडूंनी अलिकडे मिळवलेले यश , आगामी परीक्षा , स्वच्छता अभियान , अशा विविध विषयांवर श्रोत्यांशी संवाद साधला . त्याशिवाय , नेताजी सुभाष चंद्र बोस , गुरुदेव रविंद्रनाथ टागोर आणि संत रविदास या महान व्यक्तींच्या कार्याविषयीही माहिती दिली .


    जानेवारी महिना परीक्षेचा काळ सुरु होणारा महिना आहे , असे सांगत येत्या 2 दिवसांनी म्हणजे येत्या 29 जानेवारीला आपण देशभरातल्या विद्यार्थ्यांशी ‘ परीक्षा पे चर्चा ’ करणार आहोत , असे मोदी यांनी सांगितले . तणावमुक्त परीक्षेवर आपण विद्यार्थ्यांशी बोलू असेही ते म्हणाले .


    खेलो इंडिया स्पर्धेत भारतीय क्रीडापटूंनी केलेल्या उत्तम कामगिरीबद्दल त्यांनी खेळाडूंचे कौतुक केले . अत्यंत सामान्य घरातून आलेल्या या खेळाडूंनी या स्पर्धेत असामान्य यश मिळवले आहे , असे मोदी म्हणाले . अशा स्पर्धांमधून भारताच्या गावागावात दडलेल्या क्रीडा कौशल्याला प्रोत्साहन मिळेल आणि इतर खेळाडूंना त्यातून प्रेरणा मिळेल , असा विश्वास त्यांनी व्यक्त केला .


    अंतराळ क्षेत्रात भारताने केलेली प्रगती लक्षणीय आहे , असे कौतुकोद्गार पंतप्रधानांनी काढले . अंतराळ तंत्रज्ञान आणि उपग्रहांचा उपयोग सरकारच्या अनेक योजना राबवतांना होतो आहे . विशेषत : सर्वांसाठी घरे , मनरेगा , रेल्वे आणि रस्ते सुरक्षा , नैसर्गिक आपत्तींपासून संरक्षण , अशा सर्व क्षेत्रात देशाची अंतराळ शक्ती वरदान असल्याचे सिद्ध होत आहे , असे ते म्हणाले . विशेषत : युवा वैज्ञानिकांनी तयार केलेले उपग्रह अवकाशात झेपावत आहे , ही अत्यंत अभिमानास्पद बाब असल्याचे पंतप्रधान म्हणाले .


    नेताजी सुभाष चंद्र बोस यांच्या जयंतीनिमित्त पंतप्रधानांनी त्यांचेही स्मरण केले . नेताजींच्या आठवणींचा लाल किल्ल्यात असलेल्या संग्रहाचे रुपांतर आता सुंदर अशा संग्रहालयात केले आहे , असे त्यांनी सांगितले . अंदमान - निकोबार इथल्या सुभाषबाबूंच्या कार्याची माहिती देतांनाच रेडिओशी सुभाषबाबूंचे असलेले नातेही पंतप्रधानांनी सांगितले .


    गुरुदेव रविंद्रनाथ टागोर यांच्या कलाकृती बघण्याचे आवाहन पंतप्रधानांनी केले . सामाजिक समतेचा संदेश देणाऱ्या संत रविदासजी यांच्या कार्याचाही पंतप्रधानांनी गौरव केला . रविदासजी यांनी आपले पूर्ण आयुष्य जातीभेद दूर करण्यात घालवले , असे सांगत माणसाला केवळ माणूस म्हणून बघण्याची दृष्टी प्रत्येकामध्ये असणे अत्यंत आवश्यक आहे , असे पंतप्रधान म्हणाले .


    पंतप्रधानांचा आवडते अभियान ‘ स्वच्छ भारत ’ याचाही त्यांनी मन की बात मध्ये उल्लेख केला . या अभियांतर्गत , आतापर्यंत 5 लाख 50 हजार गावे हागणदारीमुक्त झाली आहेत , असे सांगत संपूर्ण भारताला हागणदारीमुक्त करण्याचे उद्दीष्ट आपण 2 ऑक्टोबर 2019 या निश्चित तारखेच्या कितीतरी आधी पूर्ण करु असा विश्वास त्यांनी व्यक्त केला . गावातल्या सरपंचांनी स्वच्छ गावांची छायाचित्रे ‘ #MyIzzatghar ’ या पोर्टलवर टाकावीत , असे आवाहन पंतप्रधानांनी केले .


    B.Gokhale/R.Aghor /D. Rane


    

    
    (Release ID: 1561571) Visitor Counter : 25