      राष्ट्रपती कार्यालय

      राष्ट्रपती राम नाथ कोविंद यांनी संसदेच्या संयुक्त अधिवेशनात दिलेल्या अभिभाषणातील महत्वाचे मुद्दे
      Posted On: 31 JAN 2019 6:54PM by PIB Mumbai


    नवी दिल्ली, 31 जानेवारी 2019


      * 2019 हे वर्ष लोकशाहीच्या इतिहासातील महत्वाचा टप्पा- देश राष्ट्रपिता महात्मा गांधी यांची 150 वी जयंती साजरी करत आहे.

      * 13 एप्रिलला जालियनवाला बाग हत्याकांडाला 100 वर्ष पूर्ण होणार आहेत. या नरसंहारात शहीद झालेल्यांना राष्ट्राकडून श्रद्धांजली अर्पित
      * संविधान दिवसाचा 70 वा वर्धापन दिन- याच ऐतिहासिक मध्यवर्ती सभागृहात घटनाकारांनी भारताच्या संविधानाची निर्मिती केली होती
      * सेवाभाव आणि सद्‌भावनेसह आयुष्य जगण्याची शिकवण देणारे गुरुनानक देव यांची 550 वी जयंती आपण यावर्षी साजरी करत आहोत.
      * महात्मा गांधी यांच्या स्वप्नांना अनुसरुन नैतिकतेवर आधारित सर्वसमावेशक समाजाची निर्मिती केली जात आहे. डॉ. बाबासाहेब आंबेडकर यांनी संविधानात दिलेल्या सामाजिक आणि आर्थिक न्यायाच्या आदर्शांनुसार देश पुढे वाटचाल करत आहे.
      * सरकारच्या प्रयत्नांमध्ये डॉ. राममनोहर लोहिया यांच्या समानतेवर आधारित समाजाविषयीची आस्था स्पष्ट जाणवते आहे.
      * 2014 च्या लोकसभा निवडणुकांपूर्वी देशात अनिश्चिततेचे वातावरण होते. निवडणुकांनंतर आलेल्या सरकारने पदभार सांभाळताच नव्या भारताची निर्मिती करण्याचा संकल्प केला.
      * एक असा भारत जिथे अपूऱ्या व्यवस्था आणि अकर्मण्यता नसेल, जिथे भ्रष्टाचार आणि अस्वच्छतेला काहीही जागा नसेल.
      * पहिल्या दिवशीपासून पारदर्शक कारभाराचे ध्येय- सर्व देशवासियांचे आयुष्य सुधारावे, कुशासनातून आलेल्या समस्या दूर करत समाजातल्या शेवटच्या व्यक्तीपर्यंत सुविधा पोहोचवणे
      * गेल्या साडे चार वर्षात सरकारने जनतेमध्ये नवी आशा आणि विश्वास निर्माण केला आहे. देशाची प्रतिष्ठा वाढली आहे. तसेच सामाजिक आणि आर्थिक बदलासाठी प्रभावी उपाययोजना केल्या आहेत.
      * सरकारने जनतेचा स्नेह आणि विश्वास संपादन केला आहे. प्रत्येक नागरिकाचे आयुष्य सुखकर व्हावे हेच सरकारचे अंतीम ध्येय आहे.
      * शौचालयाच्या सुविधा नसल्याने देशातले कोट्यवधी लोक विशेषत: महिलांना त्रास होत होता हे दूर करण्यासाठी स्वच्छ भारत अभियानाअंतर्गत 9 कोटींपेक्षा अधिक शौचालये बांधण्यात आली आहेत.
      * या जनचळवळीमुळे आज ग्रामीण भारतात 98 टक्के भागात सार्वजनिक स्वच्छता झाली आहे. 2014 मध्ये हे प्रमाण 40 टक्क्यांपेक्षाही कमी होते.
      * देशातल्या अनेक माता-भगिनी चुलीच्या धुरामुळे आजारी पडत असत याचा परिणाम कुटुंबाच्या आरोग्यावर होत असे तसेच त्यांचा जास्तीत जास्त वेळ सरपण गोळा करण्यात जात असल्याने श्रमही अधिक होत असत.
      * उज्ज्वला योजनेअंतर्गत आत्तापर्यंत सहा कोटींपेक्षाही अधिक गॅस जोडण्या दिल्या गेल्या आहेत. अनेक दशकांच्या प्रयत्नांनंतरही 2014 पर्यंत देशात केवळ 12 कोटी गॅस जोडण्या होत्या. गेल्या साडे चार वर्षात सरकारने 13 कोटी कुटुंबांना गॅस जोडण्या दिल्या आहेत.
      * आजारावर उपचार करण्याच्या खर्चामुळे गरीब कुटुंब अधिकच गरीब बनते. हा त्रास दूर करण्यासाठी सरकारने गेल्या वर्षी आयुष्मान भारत योजना सुरु केली.
      * जगातली सर्वात मोठी आरोग्य योजना असलेल्या प्रधानमंत्री जन आरोग्य अभियानाअंतर्गत देशातल्या 50 कोटी गरीबांसाठी गंभीर आजारात प्रत्येक कुटुंबाला दरवर्षी 5 लाख रुपयांपर्यंतचा उपचारांचा खर्च मिळणार आहे. केवळ चार महिन्यात या योजनेअंतर्गत 10 लाखपेक्षा जास्त गरीबांनी या योजनेचा लाभ घेतला आहे.
      * प्रधानमंत्री भारतीय जन औषधी योजनेअंतर्गत देशभरात आत्तापर्यंत 600 हून अधिक जिल्ह्यात 4,900 जन औषधी केंद्र उघडण्यात आली आहेत. या केंद्रांमध्ये 700 पेक्षा जास्त औषधे अत्यंत कमी दरात उपलब्ध आहेत.
      * केवळ 1 रुपया प्रति महिना हप्ता भरून प्रधानमंत्री सुरक्षा विमा योजना आणि 90 पैसे दररोज हप्त्यावर प्रधानमंत्री जीवन ज्योती विमा योजना सुरु करण्यात आल्या असून त्या अंतर्गत सुमारे 21 कोटी गरीब बंधु-भगिनींना विमा सुरक्षा कवच देण्यात आले आहे.
      * गरीब महिला आणि बालकांवरील कुपोषण कमी करण्यासाठी सरकार पूर्ण ताकदीनिशी काम करत आहे. कुपोषण होणारी स्थिती बदलून कुपोषण पिडितांसाठी राष्ट्रीय पोषण अभियान सुरु करण्यात आले आहे.
      * गांव असो वा शहर सरकारने आरोग्याशी संबंधित पायाभूत सुविधा मजबूत करण्याचे काम हाती घेतले आहे. नवी वैद्यकीय महाविद्यालये सुरु करण्यात येत आहेत. जिल्हा रुग्णालये अत्याधुनिक होत आहेत आणि प्रत्येक ग्रामपंचायतीत आरोग्य केंद्र उघडण्यात येत आहेत.
      * तमिळनाडूच्या मदुराईपासून ते जम्मू काश्मीरच्या पुलवामापर्यंत, गुजरातच्या राजकोटपासून आसामच्या कामरुपर्यंत नवे एम्स स्थापन केले जात आहेत.
      * गेल्या साडे चार वर्षात सरकारच्या ग्रामीण आवास योजनेअंतर्गत एक कोटी तीस लाख पेक्षा अधिक घरे बांधण्यात आली आहेत. 2014 च्या आधी पाच वर्षात केवळ 25 लाख घरे बांधण्यात आली होती.
      * प्रधानमंत्री आवास योजनेअंतर्गत सरकार कमी उत्पन्न असलेल्या लोकांना साडे सहा टक्के व्याजदराचं अनुदान देत आहे. एखाद्या व्यक्तीने 20 लाख रुपयांचे कर्ज वीस वर्षासाठी घेतले असेल तर या अनुदानाने त्याला सुमारे सहा लाख रुपयांची मदत मिळते आहे.
      * प्रधानमंत्री सौभाग्य योजनेअंतर्गत आत्तापर्यंत दोन कोटी 47 लाख घरांमध्ये वीज जोडणी देण्यात आली आहे. जेंव्हा देशात सर्वांकडे वीज असेल अशी स्थिती भारतात लवकरच येईल असे चित्र आहे.
      * समाजातल्या प्रत्येक वर्गाच्या आकांक्षा आणि स्वप्न पूर्ण करण्यासाठी सरकार गांभीर्याने काम करत आहे. प्राप्तीकराचा बोजा कमी करुन, महागाई नियंत्रित ठेवत सरकारने मध्यमवर्गाला बचतीच्या नव्या संधी उपलब्ध करुन दिल्या आहेत.
      * माजी पंतप्रधान अटल बिहारी वाजपेयी यांच्या काळात दूरदर्शी, सर्वसमावेशक, संवेदनशील आणि गरीबांचे दु:ख समजून घेणाऱ्या सरकारने अनेक नवे विभाग, मंत्रालयं आणि योजना सुरु केल्या होत्या. ईशान्य राज्यांसाठी वेगळे मंत्रालय असो किंवा मग आदिवासी कल्याण मंत्रालय, सर्व शिक्षा अभियान असो किंवा सुवर्ण चतुष्कोन योजनेअंतर्गत रस्त्यांना जोडण्याचे अभियान या सर्व योजना अटलजींनी सुरु केल्या होत्या.
      * 2014 मध्ये आलेल्या सरकारने अटलजींच्या दूरदृष्टीवर वाटचाल करत पूर्ण संवदेनशीलतेने दिव्यांग व्यक्तींच्या समस्या सोडवण्यासाठी विशेष प्रयत्न सुरु केले.
      * समाजात असलेले सर्व प्रकारचे अभाव आणि अन्याय संपवण्यासाठी संवेदनशीलतेने विचार करत सरकारने सामाजिक आणि आर्थिक न्याय प्रस्थापित करण्यासाठी कायद्यात योग्य ते बदल करण्याचा प्रयत्न केला आहे.
      * सुगम्य भारत अभियानाअंतर्गत, सुमारे 1,000 सरकारी इमारती आणि 650 पेक्षा जास्त रेल्वे स्थानकांवर दिव्यांग व्यक्तींसाठी सुविधा निर्माण करण्यात आल्या आहेत.
      * नागरीकत्व दुरुस्ती विधेयकामुळे बाहेरच्या देशात छळवणूक झाल्यामुळे भारतात आलेल्या पीडितांना देशाचे नागरिकत्व मिळू शकेल.
      * इतर मागासवर्गीय आयोगाला संवैधानिक दर्जा दिला गेला यातून सामाजिक न्यायाप्रती माझे सरकार कटिबद्ध असल्याचे प्रतीत होते.
      * प्रधानमंत्री रोजगार प्रोत्साहन योजनेअंतर्गत, सरकारने नोकऱ्यांना प्रोत्साहन भत्याशी जोडले आहे. या योजनेअंतर्गत एखाद्या युवकाला नवी नोकरी मिळाल्यावर ईपीएस आणि ईपीएफचे 12 टक्के जे कर्मचाऱ्याकडून दिले जातात ते आता पहिली तीन वर्ष सरकारकडून भरले जातात.
      * ‘खेलो इंडिया’ अभियानाअंतर्गत देशाच्या कानाकोपऱ्यातल्या प्रतिभावान खेळाडूंना संधी देत त्यांना खेळात प्रगती करण्याचा मार्ग सरकारने उपलब्ध केला आहे.
      * प्रधानमंत्री मुद्रा योजनेचा सर्वाधिक लाभ महिलांना मिळाला आहे. या अंतर्गत, देशभरात दिल्या गेलेल्या 15 कोटी मुद्रा कर्जातील 73 टक्के कर्ज महिला उद्योजकांना मिळाले आहे. दीन दयाल अंत्योदय योजनेअंतर्गत सुमारे 6 कोटी महिला बचत गटांशी जोडल्या गेल्या आहेत.
      * आपल्या मुस्लीम महिला आणि मुलींना भयमुक्त आयुष्य जगता यावे तसेच समान अधिकार मिळावा या हेतूने माझे सरकार तीन तलाक विरोधी कायदा संसदेत संमत करण्याचा सातत्याने प्रयत्न करत आहे.
      * आपल्या मुलांनी उत्तम शिक्षण घेत प्रगती करावी असे सर्व पालकांचे स्वप्न असते. उच्च व्यावसायिक शिक्षणाच्या संधी वाढवण्यासाठी सरकारने नव्या शिक्षण संस्था स्थापन केल्या आहेत. यात सात आयआयटी, सात आयआयएम, 14 आयआयआयटी, एक एनआयटी आणि चार एनआयडी अशा संस्थांची स्थापना करण्याचे काम प्रगतीपथावर आहे.
      * देशातील शेतकऱ्यांचे उत्पन्न दुपटीने वाढवण्यासाठी सरकार अहोरात्र प्रयत्न करत आहे. शेतकऱ्यांच्या सर्व गरजा समजून घेत त्यांच्या समस्यांवर कायमस्वरुपी तोडगा काढण्यासाठी सरकारचे प्रयत्न सुरु आहेत.
      * कृषी उपकरणे आणि बियाणं विकत घेण्यापासून ते कृषी उत्पादनांना बाजारपेठ मिळवून देणे आणि कृषीमालाच्या विक्रीपर्यंत प्रत्येक टप्प्यावर शेतकऱ्यांना अधिक सुविधा आणि मदत मिळावी याला सरकारने प्राधान्य दिले आहे.
      * नील क्रांती योजनेअंतर्गत मच्छिमारांना खोल समुद्रात जाऊन मासे पकडण्याचे प्रशिक्षण आणि आधुनिक ट्रॉलर्स उपलब्ध करुन दिले जात आहे.
      * डिजिटल इंडिया अभियानांना गती देत ग्रामीण भागातल्या नागरिकांनाही ई-प्रशासनाच्या सर्व सुविधांचा लाभ मिळेल हे सुनिश्चित केले जात आहे.
      * थेट हस्तांतरण योजनेचा विस्तार करत गेल्या साडे चार वर्षात सहा लाख पाच हजार कोटी रुपयांचा निधी थेट लाभार्थ्यांच्या खात्यात जमा करण्यात आला आहे. यामुळे सुमारे 1 लाख 10 हजार कोटी रुपयांची गळती आणि भ्रष्टाचार थांबवण्यात आला आहे.
      * सरकारने आत्तापर्यंत आठ कोटी बनावट लाभार्थ्यांची नावे यादीतून वगळली आहेत. आत्तापर्यंत कधीच अस्तित्वात नसलेल्या या नावांवर सरकारी पैशांची लूट होत होती.
      * काळा पैसा आणि भ्रष्टाचाराच्या विरोधात सरकारने सुरु केलेल्या अभियानात नोटबंदीचा निर्णय हे एक महत्वाचे पाऊल होते. या निर्णयांमुळे काळ्या पैशांच्या समांतर अर्थव्यवस्थेला चाप बसला आणि राष्ट्रीय अर्थव्यवस्थेच्या बाहेर असलेला पैसा मुख्य प्रवाहात आला.
      * जीएसटीसारखा व्यापक कर लागू झाल्याने ‘एक राष्ट्र-एक कर-एक बाजारपेठ’ ही संकल्पना प्रत्यक्षात साकार झाली आहे. जीएसटीतून देशात एक प्रामाणिक आणि पारदर्शी उद्योग व्यवस्था निर्माण होत आहे.
      * गेल्या साडे चार वर्षात अर्थव्यवस्थेचा दर सरासरी 7.3 या वृद्धीने वाढतो आहे. आंतरराष्ट्रीय बाजारपेठेत आज भारताची महत्वाची भूमिका आहे. 2014 मध्ये जागतिक जीडीपीमध्ये भारताचा वाटा 2.6 टक्के इतका होता. ताज्या अहवालानुसार आता हा वाटा 3.3 टक्क्यांपर्यंत वाढला आहे.
      * उद्योगस्नेही वातावरणाच्या क्रमवारीत भारत 2014 मध्ये 142 व्या क्रमांकावर होता. आता 65 अंक वर जात भारत 77 व्या स्थानी पोहोचला आहे. हे एक मोठे यश आहे.
      * नागरी उड्डाण क्षेत्रातही भारत प्रचंड वेगाने पुढे जातो आहे. गेल्या चार वर्षात या क्षेत्राचा विकासदर सातत्याने दोन अंकी राहिला आहे.
      * जम्मू काश्मीर आणि लडाख या प्रांतात समतोल विकास करण्यासाठी सरकार वचनबद्ध आहे. माझ्या सरकारच्या प्रयत्नांमुळेच या राज्यात विकासाचे वातावरण निर्माण होत आहे.
      * सरकारच्या राजनैतिक यशामुळेच आज जागतिक व्यासपीठांवर भारताचा आवाज सन्मानाने ऐकला जातो आहे.
      * पूर्वोत्तर भारत, बिहार, पश्चिम बंगाल, ओदिशा आणि ईशान्येकडील राज्ये म्हणजेच पूर्व भारतात देशाच्या वृद्धीचे इंजिन बनण्याची क्षमता आहे.
      * हे लक्षात घेत पूर्वोत्तर भारतात रेल्वे, महामार्ग, जलमार्ग, हवाईमार्ग संबंधित पायाभूत सुविधा मजबूत करण्यासाठी सरकार सातत्याने प्रयत्न करत आहेत.
      * उत्तर प्रदेशातील गोरखपूर, बिहारच्या बरौनी आणि झारखंडच्या सिंदरी येथे कित्येक वर्षांपासून बंद पडलेले खतांचे कारखाने नव्याने सुरु करण्याचे काम वेगाने सुरु आहे.
      * सुमारे 13 हजार कोटी रुपये खर्चातून सुरु करण्यात आलेला ‘ऊर्जा गंगा प्रकल्प’ पूर्व भारतातल्या अनेक शहरांमध्ये गॅस पाईपलाईनच्या माध्यमातून उद्योगांचा विस्तार करण्यासाठी महत्वपूर्ण ठरणार आहे.
      * आज या प्रसंगी देशाची अंतर्गत सुरक्षा कायम राखण्यासाठी सज्ज असलेल्या सर्व सुरक्षा दलांचे मी अभिनंदन करतो. दहशतवाद आणि हिंसाचाराला आटोक्यात आणण्यासाठी एकत्रित प्रयत्न करण्यात त्यांची भूमिका महत्वाची ठरली आहे.
      * नक्षलग्रस्त क्षेत्रांमधले अनेक युवक विकासाच्या मुख्य प्रवाहात येण्यासाठी तयार झाले आहेत, हे एक मोठे यश आहे. गेल्यावर्षी पोलीस स्मारकाचे लोकार्पण करत देशाप्रती पोलिसांनी दिलेल्या बलीदानाचा गौरव करण्यात आला तसेच भावी पिढ्यांसाठी त्यांच्या स्मृती जतन करण्याचे काम करण्यात आले.
      * या वर्षी आपला देश 21 व्या शतकात सशक्त, स्वावलंबी आणि समृद्ध अशा नवभारतासाठी एक निर्णायक दिशा ठरवणार आहे. या वर्षात होणाऱ्या लोकसभा निवडणुकांच्या रुपाने लोकशाहीचा सर्वात मोठा उत्सव साजरा केला जाणार आहे.
      * या शतकात पहिल्यांदाच लोकसभेसाठी मतदान करणाऱ्या युवा मतदारांना मी या सभागृहाच्या वतीने शुभेच्छा देतो. भारताचे नागरीक म्हणून ते आपला मतदानाचा हक्क वापरतील आणि देशाची धोरणे तसेच निर्णयांची दिशा ठरवतील.
      * सरकारच्या प्रयत्नांमुळे संपूर्ण देश उत्तमोत्तम करण्यासाठी परिवर्तीत होत आहे आणि परिवर्तनाची ही प्रक्रिया पुढेही सुरुच राहील. देशाच्या 130 कोटी जनतेच्या आशिर्वादाने आणि सहकार्याने माझे सरकार नव्या भारताकडे वाटचाल करत आहे.
      * एक असा भारत जिथे प्रत्येक व्यक्तीला मूलभूत सुविध उपलब्ध असतील. एक असा भारत जिथे प्रत्येक व्यक्ती निरोगी, सुरक्षित आणि सुशिक्षित असेल. एक असा नवा भारत प्रत्येक व्यक्तीला आपल्या प्रतिभांचा उपयोग करण्याची संधी मिळेल आणि प्रगती करण्याची समान संधी उपलब्ध असेल.
      * एक असा नवा भारत जिथे प्रत्येक बालक कुठल्याही अभावाशिवाय प्रगती करु शकेल आणि प्रत्येक बालिका सुरक्षित असेल.एक असा नवा भारत जिथे प्रत्येक व्यक्तीला न्याय मिळेल आणि त्याची प्रतिष्ठा राखली जाईल. एक असा नवा भारत ज्याच्याकडे संपूर्ण जग गौरवाने बघत असेल.

    B.Gokhale/R.Aghor/P.Malandkar

    
    
    (Release ID: 1562112) Visitor Counter : 78
    
    
    
    
    

*