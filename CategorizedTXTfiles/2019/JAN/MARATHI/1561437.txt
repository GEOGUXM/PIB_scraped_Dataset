      माहिती आणि प्रसारण मंत्रालय

      एनएफएआयच्या वर्धापनदिनानिमित्त देवदाससह दुर्मिळ संग्रहित चित्रपट पाहण्याची चित्रपटप्रेमींना मेजवानी
      Posted On: 25 JAN 2019 5:15PM by PIB Mumbai


      मुंबई , 25 जानेवारी 201 9


      एनएफएआयच्या वर्धापनदिनानिमित्त अनेक दुर्मिळ संग्रहित चित्रपट, लघुपट, माहितीपट आणि मूकपट पाहण्याची संधी पुढील आठवड्यात चित्रपटप्रेमींना पुण्यात मिळणार आहे. सुरुवात प्रथमेश बरुआ दिग्दर्शित देवदास (1935, बंगाली) या चित्रपटाने होणार आहे. 17 वर्षानंतर प्रथमच हा चित्रपट भारतात दाखवला जात आहे. एनएफएआयने बांगलादेश फिल्म अर्काइव्हकडून हा चित्रपट मिळवला असून त्याला इंग्रजी सबटाईटल्स देण्यात आली आहेत. चित्रपटात के. एल. सहगल यांच्यासह स्वत: प्रथमेश बरुआ यांनी देवदास म्हणून त्यांची पत्नी जमुना यांनी पारो म्हणून काम केले आहे.


      सुप्रसिद्ध हिंदुस्थानी शास्त्रीय गायिका हिराबाई बडोदेकर, सरस्वती राणे आणि पखवाजवादक गोविंदबुवा बुऱ्हाणपूरकर यांच्या ध्वनिमुद्रीत सादरीकरणाचा श्रवणानंद उपस्थित घेऊ शकतील.


      पुण्यातील राजा केळकर संग्रहालयावर रॉय किणीकर यांनी केलेला लघुपट महोत्सवात दाखवण्यात येणार आहे. लोकसभेचे पहिले अध्यक्ष ग.वा. मावळणकर, काकासाहेब गाडगीळ यांच्यावरही चित्रीकरण करण्यात आले आहे. रुस्तमजो दोतिवाला दिग्दर्शिक ‘बिल्वमंगल’ (1919) या मूकपट, ताराचंद बडजात्या निर्मित आणि फणी मुजुमदार दिग्दर्शिक ‘अरविंद आश्रम’ हा लघुपट देखील चित्रपटप्रेमींसाठी पर्वणी ठरेल.


      केशवसुतांच्या जन्मशताब्दी सोहळ्यानिमित्त करण्यात आलेला ‘कवींचा कवी केशवदुत’ हा लघुपटही महोत्सवातील आकर्षण आहे. सुधीर फडके यांचे संगीत या लघुपटाला असून गाणीही त्यांनी गायली आहेत. महर्षी कर्वे, तंजावर, मदुराई, कोकण, दिल्ली आणि काश्मीरवरील लघुपटही यात आहेत.


      मुंबईतल्या 1982 च्या गिरणी कामगार संपावर प्रदीप दिक्षित दिग्दर्शित माहितीपट, 1960च्या दशकात दुसऱ्या पंचवार्षिक योजनेनंतर राबवण्यात आलेली विकासकामे दर्शवणारे ‘आजचे पुणे, सोलापूर आणि अहमदाबाद’ व ‘आजचे सांगली, कोल्हापूर, सातारा’ हे लघुपटही दाखवण्यात येणार आहे.


      ‘आपल्या चित्रपट वारशाची एक झलक सिनेप्रेमींना पाहता यावी यासाठी संग्रहित दुर्मिळ चित्रपट दाखवून आम्ही आमचा वर्धापनदिन साजरा करणार आहोत’ असे एनएफएआयचे संचालक प्रकाश मगदूम यांनी सांगितले.


      लॉ कॉलेज रस्त्यावरील एनएफएआयच्या मुख्य प्रेक्षागृहात 1 आणि 2 फेब्रुवारीला हा महोत्सव आयोजित केला असून तो सर्वांसाठी खुला आहे. प्रथम येणाऱ्यास प्राधान्य या पद्धतीने प्रवेश दिले जाईल.


      B.Gokhale /S.Kakade/P.Kor

    
    
    (Release ID: 1561437) Visitor Counter : 23