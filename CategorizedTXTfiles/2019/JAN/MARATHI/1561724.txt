      वाणिज्य आणि उदयोग मंत्रालय

      पहिल्या जीआय स्टोअरचे गोवा विमानतळावर उद्घाटन
      
      भारतातील सर्व विमानतळावर उभे राहणार जीआय स्टोअर : केंद्रीय मंत्री सुरेश प्रभू
      
      जीआय स्टोअरद्वारे स्थानिक उत्पादन तसेच कलाकारांना मिळणार वाव : सुरेश प्रभू

      Posted On: 28 JAN 2019 7:06PM by PIB Mumbai

    पणजी , 28 जानेवारी २०१९


    ‘ सध्या देशात 270 जीआय नोंदणीकृत उत्पादने आहेत . अशा उत्पादनांना बाजारपेठ तसेच देशी - विदेशी ग्राहक मिळविण्यासाठी जीआय स्टोअर अर्थात भांडार सुरु करण्याची कल्पना समोर आली आहे . गोव्यातून याची सुरुवात होत असून सध्या देशातील सर्व म्हणजे 101 विमानतळांवर अशी भांडारे सुरु करण्यात येणार आहेत . तसेच पुढील काळात सुरु होणाऱ्या नवीन १०० विमानतळांवर देखील ही भांडारे उभी राहतील , अशी माहिती केंद्रीय वाणिज्य व उद्योग तसेच नागरी हवाई वाहतूक मंत्री सुरेश प्रभु यांनी आज दिली .

  
  
  

    दाबोळी येथील गोवा आंतरराष्ट्रीय विमानतळावर भारतातील पहिले भौगोलिक संकेत ( जीआय ) भांडाराचे उद्घाटन केल्यानंतर ते बोलत होते . जागतिक पर्यटकांसाठी हे स्टोअर एक वरदान असेल , ही दुकाने स्थानिक उत्पादने , हस्तशिल्प आणि भौगोलिक प्रतिभा यांना प्रोत्साहन देतील . गोव्याची फेणी जीआय उत्पादनांपैकी एक आहे आणि मानकुर्द आंबा हे एक स्थानिक वैशिष्ट्य आहे , अशा वैशिष्ट्यांना घेऊन ही संकल्पना काम करणार आहे . विमानतळावर स्थानिक उत्पादनांचा प्रचार करण्यासाठी एएआय लवकरच देशातील सर्व राज्य सरकारांसोबत करार करणार आहे , असेही ते यावेळी म्हणाले .


    बचत गट , कारागीर आणि शेतकऱ्यांच्या उत्पादनांना सवलत दराने विमानतळावर प्रदर्शित केले जाईल , असेही त्यांनी सांगितले . वाणिज्य मंत्रालयाने आधीच विदेशी व्यापार चळवळीसाठी प्रस्ताव मांडला आहे . जर जगभरातील व्यापार चळवळ आमची उत्पादने प्रदर्शित करण्यास सहमत असतील तर ग्रामीण क्षेत्रासाठी ते खूप फायदेशीर ठरेल . जपान , कोरिया सारखे देश आधीपासूनच आमच्या समुद्री उत्पादनांना त्यांच्या विमानतळांवर ठेवण्यास सहमत आहेत , असे त्यांनी सांगितले . त्यांनी पुढे सांगितले की भविष्यात सर्व जीआय स्टोअर , नॅशनल इंस्टिट्यूट ऑफ डिझाइनने तयार केलेल्या एकाच डिझाइने उभारण्यात येतील . आमच्याकडे एक अतिशय समृद्ध सांस्कृतिक वारसा आहे . म्हणूनच , आमचा सर्व सांस्कृतिक संग्रह लवकरच संगणकीकृत केला जाईल आणि सामान्य जनतेस उपलब्ध केला जाईल , असे आश्वासन प्रभु यांनी यावेळी दिले .

  
  
  

    भारत सरकार , गोवा सरकार , भारतीय विमानतळ प्राधिकरण ( एएआय ), काजू एक्सपोर्ट प्रमोशनल कौन्सिल ऑफ इंडिया ( सीईपीसीआय ), भारत स्पाईसेस बोर्ड , एपीडा , भारत टी बोर्ड यांनी संयुक्तपणे या भांडाराची सुरुवात केली आहे . संसद सदस्य नरेंद्र सावईकर व विनय तेंडूलकर यावेळी उपस्थित होते .


    *****


    शिल्पा नीलकंठ

    
    
    (Release ID: 1561724) Visitor Counter : 44