      PIB Headquarters

      మహాత్మా గాంధీ చిత్ర ప్రదర్శన ను ప్రారంభించనున్న మండలి ఛైర్మన్ శ్రీ స్వామి గౌడ్
      Posted On: 24 JAN 2019 6:08PM by PIB Hyderabad


    మహాత్మా గాంధీ 150 వ జయంతి ఉత్సవాల సందర్బంగా సమాచార ప్రసార మంత్రిత్వ శాఖ ఆధ్వర్యం లోని రీజినల్ ఔట్ రీచ్ బ్యూరో, ఎగ్జిబిషన్ గ్రౌండ్స్ లోని గాంధీ దర్శన్ హాల్ లో మెగా డిజిటల్ , ఛాయా చిత్ర ప్రదర్శన ను ఏర్పాటు చేస్తున్నారు. 6 రోజుల పాటు జరిగే ఈ ఛాయా చిత్ర ప్రదర్శన ను తెలంగాణ శాసన మండలి ఛైర్మన్ శ్రీ స్వామి గౌడ్ ప్రారంభిస్తారు.


    ఈ చిత్ర ప్రదర్శనలో మహాత్మా గాంధీ బాల్యం నుండి చివరి దశ వరకు జరిగిన ఘటనల అరుదైన చిత్రాలు ఉంటాయి. చంపారన్ సత్యాగ్రహం , సహాయ నిరాకరణ ఉద్యమం , దండి యాత్ర , క్విట్ ఇండియా ఉద్యమం వంటి చారిత్రక ఘట్టాలూ, వాటి గురించిన అరుదైన చిత్రాలూ, మన స్వాతంత్య్ర ఉద్యమానికి సంబంధించిన అనేక ఘటనలకు సంబంధించిన చిత్రాలు ఉంటాయి.


    గాంధీజీ బాల్యంలో చదివిన ఆల్ఫ్రెడ్ హై స్కూల్ , బ్రిటీష్ వారు ఉప్పు పై విధించిన పన్నుకు వ్యతిరేకంగా చేపట్టిన ఉప్పు సత్యాగ్రహం , గాంధీజీ జైలు జీవితం గడిపిన ఎరవాడ జైలు , దక్షిణ ఆఫ్రికా నుండి తిరిగి వస్తున్న గాంధీజీ , కస్తూర్బా ల లాంటి అనేక అపురూప చిత్రాలు ప్రదర్శనలో కలవు.


    ఈ చిత్ర ప్రదర్శనలో ప్రత్యేక ఆకర్షణగా డిజిటల్ కంటెంట్ పొందుపరిచారు. మహాత్మా గాంధీ పర్యటించిన ప్రదేశాల తో కూడిన గాంధీ బయోగ్రఫీ మ్యాప్ , పిక్చర్ పజిల్ , చుక్కలను కలుపుతూ గాంధీజీ చిత్రాన్ని తయారు చేయడం , గాంధీజీ కి సంబంధించిన పదాలలో పదకేళి రూపొందించారు. అలానే మరో ప్రత్యేకత ఈ చిత్ర పదర్శన లో రాట్నం తో నూలు తయారు చేయడం ప్రదర్శిస్తూ , ఔత్సహికులకు రాట్నం తిప్పడం కూడా నేర్పుతారు.


    ఈ చిత్ర ప్రదర్శన సందర్బంగా సమాచార ప్రసార మంత్రిత్వ శాఖ కు చెందిన గేయ నాటక విభాగం సాంస్కృతిక కార్యక్రమాలు రోజూ సాయంత్రం 6 గంటల నుండి 8 గంటల వరకు జరుగనున్నాయి.


    ***

    
    
    (Release ID: 1561365) Visitor Counter : 289
    
    
      Read this release in: English