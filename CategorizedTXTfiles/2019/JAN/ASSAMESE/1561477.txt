      ৰাষ্ট্ৰপতি সচিবালয়

      ভাৰতৰ ৰাষ্ট্ৰপতি শ্ৰী ৰামনাথ কোৱিন্দৰ ৭০তম গণতন্ত্ৰ দিৱসৰ প্ৰাক্ সন্ধ্যাত ৰাষ্ট্ৰক উদ্দেশ্যি প্ৰদান কৰা ভাষণ
      Posted On: 25 JAN 2019 7:32PM by PIB Guwahati


    মোৰ মৰমৰ দেশবাসীসকল ,


    ১ . ৭০তম গণতন্ত্ৰ দিৱসৰ প্ৰাক্ সন্ধ্যাত আপোনালোক সকলোলৈ মোৰ অশেষ শুভকামনা থাকিল৷


    এই দিৱস গণতন্ত্ৰৰ ওপৰত আধাৰিত আমাৰ গণৰাজ্যৰ উচ্চ আদৰ্শক স্মৰণ কৰাৰ সময়৷ এই দিৱস দেশৰ সকলো নাগৰিকৰ বাবে স্বতন্ত্ৰতা , সমতা আৰু ভাতৃত্ববোধৰ আদৰ্শৰ প্ৰতি নিজৰ আস্থা প্ৰকাশ কৰাৰ সময়৷ তাতোকৈ অধিক , আমাৰ গণতন্ত্ৰ দিৱস আমি সকলো ভাৰতীয় হোৱাৰ গৌৰৱ অনুভৱ কৰাৰো সময়৷


    ২ . আমাৰ গণতন্ত্ৰৰ বাবে এই বৰ্ষটো বিশেষভাৱে উল্লেখযোগ্য৷ এই বৰ্ষতেই ২ অক্টোবৰত আমি ৰাষ্ট্ৰপিতা মহাত্মা গান্ধীৰ ১৫০তম জন্ম জয়ন্তী পালন কৰিম৷ গান্ধীজীয়ে আমাক সকলোকে এক নতুন দিশ প্ৰদৰ্শিত কৰিছিল৷ তেওঁ কেৱল ভাৰতৰেই নহয় , এছিয়া , আফ্ৰিকা তথা বিশ্বৰ বিভিন্ন দেশত সাম্ৰাজ্যবাদ শেষ কৰাৰ বাবে জনসাধাৰণৰ হৃদয়ত আত্মবিশ্বাস তথা প্ৰেৰণাৰ স্ৰোত সঞ্চালন কৰিছিল আৰু তেওঁলোকক স্বতন্ত্ৰতাৰ পথ দেখুৱাইছিল৷ আজিও বাপু আমাৰ গণতন্ত্ৰৰ বাবে নৈতিকতাৰ প্ৰকাশ - পুঞ্জ স্বৰূপ৷ আজিও তেওঁৰ জীৱন তথা তেওঁৰ শিক্ষা আমাৰ নীতি আৰু কাৰ্যকলাপৰ আধাৰ স্বৰূপ৷ মহাত্মা গান্ধীৰ ১৫০তম জয়ন্তী কেৱল ভাৰতৰেই নহয় , সমগ্ৰ বিশ্বৰ বাবে , তেওঁৰ আদৰ্শ গভীৰভাৱে অনুধাৱন কৰাৰ বাবে , হৃদয়াংগম কৰাৰ বাবে আৰু শান্তি স্থাপনৰ বাবে এক অৱকাশ হিচাপে পৰিগণিত হৈছে৷


    ৩ . গান্ধী জয়ন্তীৰ কিছুদিন পিছত ২৬ নৱেম্বৰত আমি সকলোৱে ‘ সংবিধান দিৱস ’ ৰ ৭০তম বৰ্ষ পালন কৰিম৷ ২৬ নৱেম্বৰ ১৯৪৯ চনৰ সেই ঐতিহাসিক দিনটোত সংবিধান সভাৰ মাধ্যমেৰে আমি ভাৰতীয়সকলে সংবিধানখন গ্ৰহণ কৰিছিলো আৰু নিজকে সমৰ্পিত কৰিছিলো৷ তাৰে ঠিক দুমাহ পিছত অৰ্থাৎ ১৯৫০ চনৰ ২৬ জানুৱাৰীৰ দিনা আমি সংবিধান প্ৰণয়ন কৰিছিলো আৰু তেতিয়াৰে পৰা ভাৰতত গণৰাজ্য স্থাপিত হ ’ ল৷ আমাৰ সংবিধান আমাৰ গণৰাজ্যৰ আধাৰশিলা স্বৰূপ৷ ই এক দূৰদৰ্শী তথা জীৱন্ত দস্তাৱেজৰ দৰে৷ উচ্চ আদৰ্শ আৰু দেশ - প্ৰেমেৰে মহীয়ান , সংবিধান - সভাৰ বিদ্বান সদস্যসকলে ইয়াৰ ৰচনা কৰিছিল৷ গণতন্ত্ৰ দিৱস উপলক্ষে সংবিধান ৰচনাৰ মুখ্য শিল্পী , বাবাচাহেব ডঃ ভীমৰাও আম্বেদকাৰৰ যোগদানক বিশেষভাৱে স্মৰণ কৰা হৈছে৷


    ৪ . আমাৰ দেশে এই সময়ত এক উল্লেখযোগ্য অৱস্থানত আৰোহণ কৰিছে৷ আমাৰ আজিৰ সিদ্ধান্ত আৰু কাৰ্যকলাপে একবিংশ শতিকাৰ ভাৰতৰ স্বৰূপ নিৰ্ধাৰণ কৰিব৷ আমি সকলো একত্ৰিত হৈ , নিজৰ প্ৰয়াসৰ বলত এই শতিকাটো ভাৰতৰ শতিকা হিচাপে নিৰ্মাণ কৰাৰ সুযোগ আমাৰ সন্মুখত উপস্থিত হৈছে৷ সেইবাবে ৰাষ্ট্ৰ নিৰ্মাণৰ দৃষ্টিৰে দেশবাসীৰ বাবে স্বতন্ত্ৰ ভাৰতৰ আৰম্ভণি সময় যিমান গুৰুত্বপূৰ্ণ আছিল , আজিৰ এই সময়ো সকলোৰে বাবে সিমানেই গুৰুত্বপূৰ্ণ৷


    ৫ . স্বতন্ত্ৰতা সেনানীসকলৰ উচ্চ আদৰ্শৰ পথেৰে অগ্ৰসৰ হৈ আমি স্বাধীনতা লাভ কৰিছিলো৷ জনসাধাৰণক সৰ্বোপৰি জ্ঞান কৰা মূল্যবোধে আমাৰ গণতন্ত্ৰক বৰ্তমানৰ স্বৰূপ প্ৰদান কৰিছে৷ সেই একে আদৰ্শ আৰু মূল্য , গণতন্ত্ৰ আৰু সংবিধানৰ প্ৰতি আমাৰ অটুট আস্থাত প্ৰদৰ্শিত হৈছে৷ আমি সকলো ভাৰতবাসীয়ে এই বৰ্ষটোত আৰু এক গুৰুত্বপূৰ্ণ দায়িত্ব পালন কৰাৰ সুবিধা পাইছো৷ ১৭তম লোকসভাৰ সাধাৰণ নিৰ্বাচনত আমি সকলোৱে ভোটাধিকাৰ প্ৰদান কৰিব লাগিব৷ নিৰ্বাচনৰ সময়ত আমি সকলোৱে আমাৰ গণতান্ত্ৰিক মান্যতা আৰু মূল্যসমূহৰ প্ৰতি নিষ্ঠা প্ৰদান কৰি ভোটাধিকাৰ সাব্যস্ত কৰিম৷ এইবাৰৰ নিৰ্বাচন এইবাবেই গুৰুত্বপূৰ্ণ হ ’ ব কিয়নো একবিংশ শতিকাত জন্মগ্ৰহণ কৰা ভোটদাতাসকলে প্ৰথমবাৰলৈ ভোটাধিকাৰ সাব্যস্ত কৰিব , লোকসভা গঠনত নিজৰ অৰিহণা প্ৰদান কৰিব৷


    ৬ . এই নিৰ্বাচন হ ’ ল সমূহ দেশবাসীৰ বাবে গণতন্ত্ৰত নিজৰ সক্ৰিয় অংশগ্ৰহণ প্ৰদৰ্শন কৰাৰ এক সুযোগ স্বৰূপ৷ নিৰ্বাচনৰ সময়ত আমি সকলোৱে সহযোগিতা আৰু সমতাৰ ওপৰত আধাৰিত সমাজৰ আশা আৰু আকাংক্ষাৰ বাবে নিজৰ দায়বদ্ধতা সোঁৱৰণ কৰিম৷ গণতন্ত্ৰৰ সফলতাৰ বাবে ভোটদান কৰাটো আমাৰ বাবে এক পবিত্ৰ কৰ্তব্যৰ দৰে৷ মই আপোনালোক সকলোকে অনুৰোধ কৰিছো যে এই পবিত্ৰ কৰ্তব্য যাতে নিশ্চয়কৈ পালন কৰে৷


    ৭ . আমি সকলোৱে মনত ৰখা উচিত যে এই সময় আমাৰ দেশবাসীৰ আশা - আকাংক্ষা পূৰণ কৰিবলৈ আৰু বিকশিত ভাৰত নিৰ্মাণৰ যাত্ৰাৰ বাবে এক গুৰুত্বপূৰ্ণ সময়৷ আজি আমি আমাৰ সামূহিক প্ৰয়াসৰ দ্বাৰা দৰিদ্ৰতা নিৰ্মূল কৰাৰ নিৰ্ণায়ক পথত ধাৱমান হৈছো৷ দেশব্যাপী প্ৰয়াসৰ জৰিয়তে দুখীয়া পৰিয়ালে ঘৰ , খোৱা - পানী , বিদ্যুৎ আৰু টয়লেটৰ সুবিধা লাভ কৰিছে৷ গাঁওসমূহক চহৰৰ সৈতে জড়িত কৰা পথ আৰু দলঙৰ নিৰ্মাণ কৰা হৈছে৷ প্ৰতিখন ঘৰলৈ বিদ্যুতৰ যোগান ধৰা হৈছে৷ আমাৰ যুৱপ্ৰজন্ম প্ৰতিভাশালী হৈ নিয়োজনৰ নতুন সম্ভাৱনাৰ সৃষ্টি কৰিছে৷ যিসকলে নিজৰ ব্যৱসায় কৰিব বিচাৰিছে তেওঁলোকক বিনা গেৰাণ্টীৰে ঋণৰ সুবিধা প্ৰদান কৰা হৈছে৷ প্ৰতিজন দুখীয়া ব্যক্তিৰ বাবে স্বাস্থ্য সেৱা প্ৰদানৰ এক ব্যাপক কাৰ্যসূচী প্ৰণয়ন কৰা হৈছে৷ জনসাধাৰণে জন ঔষধি কেন্দ্ৰত কম মূল্যতে দৰৱ ক্ৰয় কৰিব পাৰিছে৷ হৃদৰোগৰ চিকিৎসাৰ বাবে ‘ ষ্টেণ্ট ’ ৰ দৰে জীৱনৰক্ষক চিকিৎসা সঁজুলি তথা আঁঠুৰ ইমপ্লাণ্টৰ মূল্য যথেষ্ট হ্ৰাস কৰা হৈছে৷ কম খৰচতে ডায়লেচিচৰ সুবিধা প্ৰদান কৰা হৈছে৷ আমাৰ দুখীয়া ভাই - ভনীসকলৰ জীৱন উন্নত কৰাৰ বাবে এনেকুৱা অনেক প্ৰয়াস কৰা হৈছে৷


    ৮ . দেশৰ প্ৰতিটো প্ৰান্তত ম ’ বাইল ফোন তথা ইণ্টাৰনেটৰ সুবিধাৰ দ্বাৰা , ডিজিটেল সংযোগত অভিলাসী পৰিৱৰ্তন কৰা হৈছে৷ বিমানবন্দৰ , আন্তঃদেশীয় জলপথ , উন্নত ৰে ’ ল সুবিধা , আধুনিক মেট্ৰ ’ সুবিধা , ৰাষ্ট্ৰীয় ঘাইপথ , গাঁৱৰ পথ আৰু দেশৰ বিভিন্ন স্থানলৈ সুলভ বিমান যাত্ৰাৰ সুবিধাৰ দ্বাৰা যোগাযোগ ব্যৱস্থা উন্নত কৰা হৈছে৷


    ৯ . আজি এয়া দেখি সন্তোষ হয় যে নবীনতম প্ৰযুক্তিক ক্ষীপ্ৰতাৰে গ্ৰহণ কৰি আমাৰ কৃষকসকল তথা আমাৰ জোৱানসকল অধিক সশক্ত হৈ পৰিছে৷ প্ৰযুক্তি আৰু নতুন চিন্তাৰ দ্বাৰা আমাৰ উদ্যমীসকলে বিকাশৰ নতুন কাহিনী ৰচনা কৰিছে৷ আজি সমগ্ৰ বিশ্বৰ দৃষ্টি আমাৰ যুৱ উদ্যমী আৰু আমাৰ অৰ্থব্যৱস্থাৰ ওপৰত নিৱদ্ধ হৈছে৷


    মোৰ দেশবাসীসকল ,


    ১০ . দেশৰ বিভিন্ন অংশত মোৰ যাত্ৰাৰ কালচোৱাত মই সমাজৰ প্ৰতিটো শ্ৰেণীৰ লোকক সাক্ষাৎ কৰো আৰু প্ৰত্যক্ষ কৰো যে সাধাৰণ লোকৰ মাজত কঠিন পৰিশ্ৰম আৰু ন্যায়েৰে লাভ কৰা উপলব্ধিসমূহৰ প্ৰতি বিশেষ আদৰ আছে৷ এই আদৰ ভাৱ সেই জ্যেষ্ঠ নাগৰিকসকলৰ চিন্তাধাৰাত স্পষ্টভাৱে প্ৰকট হয় যিসকলে অভাৱক নিচেই কাষৰ পৰা দেখা পাইছে৷ এই সফলতা আমি সকলোৱে যথেষ্ট পৰিশ্ৰমেৰে অৰ্জন কৰিছো৷


    ১১ . বিভিন্ন ক্ষেত্ৰত আমি অভাৱক প্ৰাচুৰ্যলৈ পৰিৱৰ্তিত কৰিছো৷ উদাহৰণ স্বৰূপে , আজি দেশত খাদ্য শস্য প্ৰচুৰ মাত্ৰাত উৎপন্ন হৈছে৷ ৰন্ধন গেছ সহজে লাভ হৈছে৷ ফোনৰ সংযোগেই হওক অথবা পাছপ ’ ৰ্টেই হওক ; বেংকত একাউণ্ট মুকলিয়েই হওক অথবা তথ্য প্ৰমাণিত কৰাই হওক ; এই সকলো ক্ষেত্ৰত উত্তৰণ আৰু পৰিৱৰ্তন পৰিলক্ষিত হৈছে৷ মহিলা সৱলীকৰণৰ ক্ষেত্ৰত হোৱা সামাজিক পৰিৱৰ্তন অতিশয় উল্লেখযোগ্য৷ আমাৰ কন্যাসকলে শিক্ষা , কলা , চিকিৎসা আৰু ক্ৰীড়াৰ দৰে অনেক ক্ষেত্ৰসমূহৰ উপৰিও আমাৰ তিনিওটা সেনা বিভাগ আৰু ৰক্ষা বিজ্ঞানৰ দৰে ক্ষেত্ৰতো নিজৰ পৰিচয় সাব্যস্ত কৰিছে৷ উচ্চ শিক্ষাৰ সংস্থাসমূহত , পদক প্ৰাপ্ত বিদ্যাৰ্থীসকলৰ মাজত ল ’ ৰাতকৈ ছোৱালীৰ সংখ্যা প্ৰায় অধিক৷ এই পৰিৱৰ্তনৰ দ্বাৰা বহুমুখী লাভ হৈছে৷


    ১২ . সকলোকে লগত লৈ আগবঢ়াৰ সমাবেশী ভাৱনাই হ ’ ল ভাৰতৰ বিকাশৰ মূলমন্ত্ৰ৷ এই বিকাশৰ গণ্ডীত আমি সকলো দেশবাসী অন্তৰ্ভুক্ত হৈছো৷ জন - সুবিধা যাতে সকলোৱে আহৰণ কৰিব পাৰে তথা বিকাশৰ সুবিধা যাতে প্ৰতিজনে পায় , এই চিন্তাৰ সৈতে আমি আগবাঢ়িছো৷ দেশৰ সম্পদসমূহৰ ওপৰত আমাৰ সকলোৰে সম অধিকাৰ আছে , লাগিলে আমি যি বৰ্গ , যি সম্প্ৰদায় অথবা যি ক্ষেত্ৰৰে নহও কিয়৷ ভাৰতৰ একাধিকত্বই আমাৰ আটাইতকৈ ডাঙৰ শক্তি৷ আমাৰ বৈচিত্ৰতা , গণতন্ত্ৰ আৰু বিকাশ সমগ্ৰ বিশ্বৰ বাবে আদৰ্শ স্বৰূপ৷


    ১৩ . গান্ধীজীয়ে তেওঁৰ গ্ৰন্থ , ‘‘ মোৰ সপোনৰ ভাৰত ’’ ত লিখিছে যে মই এনে এক ভাৰতৰ নিৰ্মাণৰ বাবে প্ৰয়াস কৰিম য ’ ত দৰিদ্ৰতকৈও দৰিদ্ৰ লোকে এই অনুভৱ কৰিব যে এই দেশ তেওঁলোকৰ , ইয়াৰ নিৰ্মাণত তেওঁলোকৰ উপস্থিতিৰ গুৰুত্ব থাকিব , উচ্চ - নীচৰ ভেদাভেদ নাথাকিব আৰু পুৰুষৰ সমানেই স্ত্ৰীসকলেও অধিকাৰ পাব৷ এই পৰিপ্ৰেক্ষিতত চলিত মাহতেই সংবিধান সংশোধনৰ দ্বাৰা দুখীয়া পৰিয়ালৰ প্ৰতিভাশালী সন্তানসকলৰ শিক্ষা তথা নিয়োজনৰ বাবে বিশেষ সুবিধা প্ৰদান কৰা হৈছে৷ সামাজিক ন্যায় আৰু আৰ্থিক নৈতিকতাৰ মানদণ্ডৰ ওপৰত গুৰুত্ব প্ৰদান কৰি , সমাবেশী বিকাশৰ কাৰ্যক অধিক ব্যাপকতা প্ৰদান কৰা হৈছে৷ প্ৰযুক্তি আৰু নতুন চিন্তাধাৰাৰ ভিত্তিত সমাজৰ প্ৰতিটো অংশৰ লোক বিকাশৰ যাত্ৰাত অগ্ৰসৰ হৈছে৷


    মৰমৰ দেশবাসীসকল ,


    ১৪ . আমাৰ মহান গণতন্ত্ৰই এক দীৰ্ঘ যাত্ৰা অতিক্ৰম কৰিছে৷ কিন্তু আমাৰ এতিয়াও বহু আগুৱাবলৈ বাকী৷ বিশেষকৈ আমাৰ যি ভাই - ভনী বিকাশৰ দৌৰত পিছ পৰি ৰৈছে , তেওঁলোককো লগত লৈ আমি আগবাঢ়িব লাগিব৷ একবিংশ শতিকাৰ বাবে আমি আমাৰ লক্ষ্য আৰু অভিজ্ঞতাসমূহৰ এক নতুন মানদণ্ড নিৰ্ধাৰণ কৰিব লাগিব৷ এতিয়া আমি গুণগত মানৰ ওপৰত অধিক ধ্যান দিব লাগিব৷ সকলো শ্ৰেণী আৰু সকলো সম্প্ৰদায়ক সমুচিত স্থান প্ৰদান কৰা ৰাষ্ট্ৰৰ ৰূপত আগবাঢ়ি আমি এনে এক সমাজৰ সৃষ্টি কৰিব লাগিব য ’ ত সকলো সন্তানৰ বিশেষত্ব , ক্ষমতা আৰু প্ৰতিভা জিলিকি উঠিব আৰু তেওঁলোকৰ বিকাশৰ বাবে সকলো ধৰণৰ সুবিধা আৰু উৎসাহ উপলব্ধ হ ’ ব৷


    ১৫ . পাৰস্পৰিক সহযোগ আৰু অংশগ্ৰহণৰ আধাৰতে সমাজৰ নিৰ্মাণ হয়৷ সেয়া লাগিলে পৰিয়ালৰ সুখেই হওক , ব্যৱসায়ত প্ৰগতিয়েই হওক , সমাজ আৰু ৰাষ্ট্ৰৰ নিৰ্মাণতেই হওক অথবা এক উন্নত বিশ্ব - ব্যৱস্থাৰ স্থাপনেই হওক , এই সকলো উদ্দেশ্য প্ৰত্যেক ব্যক্তি , সমাজ , চৰকাৰ আৰু ৰাষ্ট্ৰৰ নিজা সহযোগিতাৰ দ্বাৰাহে লাভ কৰিব পাৰি৷ সহযোগ আৰু অংশগ্ৰহণৰ এই ভাৱনাই হ ’ ল সমগ্ৰ বিশ্বকে এটা পৰিয়াল হিচাপে গণ্য কৰা ‘ বসুধৈৱ কুটুম্বকম ’ আদৰ্শৰো আধাৰ স্বৰূপ৷


    ১৬ . চিন্তাধাৰাৰ সহজ আদান - প্ৰদান , ব্যাপক সংবাদ আৰু গহীন সংবেদনশীলতাৰ মাধ্যমেৰে অংশগ্ৰহণ অধিক শক্তিশালী হয়৷ সংবাদ আৰু সংবেদনশীলতাৰ উপযোগিতা যিদৰে পৰিয়াল পৰ্যায়ত সহযোগিতাৰ বাবে প্ৰভাৱী বিবেচিত হয় , ঠিক সেইদৰে এয়া সমাজৰ বঞ্চিতসকলৰ অংশগ্ৰহণৰ বাবেও প্ৰাসংগিক হয়৷ আমি এই শ্ৰেণীৰ সমস্যা অনুধাৱন কৰা তথা সেয়া সমাধান কৰাৰ প্ৰক্ৰিয়া নিৰৱচ্ছিন্নভাৱে অব্যাহত ৰাখিব লাগিব৷


    ১৭ . আমাৰ সংস্কৃতি , পৰম্পৰা আৰু জীৱন - আদৰ্শত লোকসেৱাৰ গুৰুত্ব অধিক৷ আমাৰ সকলোৰে হৃদয়ত সেই ব্যক্তিসকলৰ আৰু সংস্থাসমূহৰ প্ৰতি সদায়েই সন্মানৰ ভাৱ আছে যি সাধাৰণ কৰ্তব্যৰ সীমাৰেখাৰ ঊৰ্ধলৈ গৈ লোকসেৱাৰ বাবে সমৰ্পিত হৈছে৷ সৎ উদ্দেশ্যৰ সৈতে কৰা অংশগ্ৰহণে মান্যতা আৰু প্ৰশংসা পাব লাগে৷ লাগিলে সেয়া কোনো ব্যক্তিৰেই হওক , কোনো সম্প্ৰদায়ৰেই হওক , নিজা অথবা সাৰ্বজনিক সংস্থাৰেই হওক অথবা চৰকাৰৰেই হওক৷


    মোৰ মৰমৰ দেশবাসীসকল ,


    ১৮ . দেশেই হওক অথবা বিদেশেই হওক , জীৱনৰ এই আদৰ্শই আমাৰ মাৰ্গ প্ৰদৰ্শিত কৰে৷ আমাৰ এই চিন্তা , ৰাষ্ট্ৰসংঘৰ শান্তি - অভিযানত , জলবায়ু পৰিৱৰ্তনৰ ক্ষেত্ৰত , মানৱীয় সহযোগিতা প্ৰদান কৰাত অথবা প্ৰাকৃতিক দুৰ্যোগৰ সময়ত সাহায্য প্ৰদান কৰাত পৰিলক্ষিত হয়৷ ফলস্বৰূপে আজি বিশ্ব দৰবাৰত ভাৰতৰ অংশগ্ৰহণ প্ৰশংসাৰ পাত্ৰ হৈছে আৰু সমগ্ৰ বিশ্বতে আমাৰ দেশক বিশেষ সন্মানৰ দৃষ্টিৰে চোৱা হৈছে৷


    ১৯ . মই এই কথা বিশেষভাৱে উল্লেখ কৰিব বিচাৰিম যে এই আদৰ্শৰ বুনিয়াদত আমাৰ গণৰাজ্যৰ নিৰ্মাণ হৈছে৷ গণতান্ত্ৰিক লক্ষ্যক গণতান্ত্ৰিক মাধ্যমৰ দ্বাৰা , সমাবেশী লক্ষ্যক সমাবেশী প্ৰক্ৰিয়াসমূহৰ দ্বাৰা , কৰুণা আৰু সমবেদনাৰ সৈতে জড়িত লক্ষ্যক কৰুণা আৰু সমবেদনাৰ দ্বাৰা তথা সাংবিধানিক লক্ষ্যক সংবিধান সন্মত প্ৰক্ৰিয়াসমূহৰ দ্বাৰা লাভ কৰাই হ ’ ল আমাৰ গণতন্ত্ৰৰ মূল আস্থা৷


    ২০ . আমি সকলোৱে এই কথা সদায়েই মনত ৰাখিব লাগিব যে আমাৰ সংবিধানৰ জৰিয়তে , আমি ভাৰতীয়সকলে এই সামূহিক সংকল্প গ্ৰহণ কৰিছো যে সকলো দেশবাসীক সামাজিক , আৰ্থিক আৰু ৰাজনৈতিক ন্যায় প্ৰদান কৰিম ; সকলো ভাৰতীয়ক প্ৰতিষ্ঠা আৰু সুবিধাৰ সমতা প্ৰদান কৰিম ; প্ৰত্যেক ব্যক্তিৰ গৰিমা সুনিশ্চিত কৰিম আৰু ভাতৃত্ববোধৰ ভাৱনাক শক্তিশালী কৰিম৷ এই সংকল্পৰ সৈতে আমি সকলোৱে আমাৰ গণতন্ত্ৰৰ যাত্ৰাত ক্ষীপ্ৰতাৰে ধাৱমান হৈছো৷ মোৰ বিশ্বাস যে সাংবিধানিক আদৰ্শৰ বাহকৰ ৰূপত আগবাঢ়ি আমি ভাৰতীয়সকলে আমাৰ গণতন্ত্ৰৰ লক্ষ্যসমূহ প্ৰাপ্ত কৰাত নিশ্চিত ৰূপত সফল হ ’ ম৷


    মই পুনৰবাৰ , দেশ আৰু বিদেশত বাস কৰা , আপোনালোক সকলো ভাৰতবাসীক গণতন্ত্ৰ দিৱসৰ অশেষ অভিনন্দন জনাইছো আৰু আপোনালোক সকলোৰে সুখদ ভৱিষ্যতৰ বাবে মংগল কামনা কৰিছো৷


    জয় হিন্দ !

    
    
    (Release ID: 1561477) Visitor Counter : 668
    
    
      Read this release in: English , Malayalam , Marathi , Bengali