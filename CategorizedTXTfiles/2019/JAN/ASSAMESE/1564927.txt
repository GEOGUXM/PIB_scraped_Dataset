      প্ৰধানমন্ত্ৰীৰ কাৰ্যালয়

      ইম্ফলত বহুমুখী প্ৰকল্পৰ শুভ উদ্ধোধন আৰু আধাৰশিলা স্থাপন কৰি দিয়া প্ৰধান মন্ত্ৰীৰ ভাষণ
      Posted On: 04 JAN 2019 6:25PM by PIB Guwahati


    মোৰ মৰমৰ ভাই-ভনীসকল,


    এয়া কেনে কাকতালীয় সংযোগ চাওকচোন, যোৱা বছৰৰ জানুৱাৰী মাহত মই বিজ্ঞান কংগ্ৰেছত অংশ গ্ৰহণ কৰিবলৈ ইম্ফললৈ আহি আপোনা্লোকৰ মাজত উপস্থিত হৈছিলোহি, আৰু কালি মাত্ৰ পঞ্জাৱত অনুষ্ঠিত হোৱা এইবেলিৰ বিজ্ঞান কংগ্ৰেছৰ উদ্বোধনী অনুষ্ঠানত ভাগ লৈ আজি আকৌ আপোনালোকৰ মাজত উপস্থিত হোৱাৰ সুযোগ গ্ৰহণ কৰিবলৈ পাইছো। আপোনালোকৰ মাজলৈ আহি সঁচাকৈয়ে একধৰণৰ সুখ অনুভৱ কৰো। দেশৰ এইটো প্ৰান্তত উপস্থিত হৈ ইয়াৰ প্ৰতিটো কোণত বিবিধতাৰ মাজত ঐক্যৰ মহত্ব অনুভৱ কৰিব পাৰি। এই অঞ্চলৰ মহিলাসকলে স্বাধীনতা আন্দোলনক প্ৰবল কৰাৰ লগতে ইয়াৰ দিশ নিৰ্ণয়তো গুৰুত্বপূৰ্ণ ভূমিকা পালন কৰিছিল। মই আজি মণিপুৰৰ মহিলাসকলৰ লগতে এই ৰাজ্যৰ স্বাধীনতা সেনানীসকলকো মূৰ দোঁৱাই প্ৰণিপাত জনইছো। বন্ধুসকল, ইয়াৰ মৈৰাঙত অবিভাজিত ভাৰতৰ প্ৰথমখন অন্তৰিণ চৰকাৰ গঠন হৈছিল। উত্তৰ-পূৰ্বাঞ্চলৰ আমাৰ সতীৰ্থসকলে তেতিয়া আজাদ হিন্দ ফৌজলৈ আন্তকৰিতাৰে সহযোগিতা আগবঢ়াইছিল। এষাৰ কথা তেতিয়া সকলোৰে মুখে মুখে উচ্চৰিত হৈছিল। সেয়া হ ’ ল-নৌন পোক থোং হংগানী, অৰ্থাত্ স্বাধীনতাৰ পথ পূৱৰ দুৱাৰেদিহে মুকলি হ ’ ব। আৰু চাওকচোন আজাদ হিন্দ ফৌজে এবাৰ দুৱাৰ খুলি দিয়াৰ পিছত শত্ৰুৱে আৰু কেতিয়াও ইয়াক বন্ধ কৰিব নোৱাৰিলে।


    বন্ধুসকল, যিখন মণিপুৰক, উত্তৰ-পূৰ্বাঞ্চলক নেতাজীয়ে ভাৰতৰ স্বাধীনতাৰ বাটচ ’ ৰা কৰিব বিচাৰিছিল সেইডোখৰ ভূমিক আমি এতিয়া দেশৰ বিকাশৰ অভিকেন্দ্ৰ কৰাৰ প্ৰয়াসত ব্ৰতী হ ’ ব খুজিছো। য ’ ৰ পৰা দেশৰ স্বাধীনতাৰ প্ৰথম কিৰণ প্ৰত্যক্ষ কৰা হৈছিল, সেই স্থানৰ পৰা এতিয়া আপোনালোকে নতুন ভাৰত শক্তিৱন্ত হোৱাৰ প্ৰতিচ্ছবি প্ৰত্যক্ষ কৰিব পাৰিব। বন্ধুসকল, এই লক্ষ্যত উপনীত হ ’ বলৈকে অকণমান পৰ আগতে প্ৰায় ১৫শ কোটি টকা পৰিমাণৰ পুঁজিৰ বিনিয়োগৰে সম্পন্ন হ ’ ব লগা এলানি প্ৰকল্প উদ্ধোধন কৰাৰ লগতে আন এলানি প্ৰকল্পৰ আধাৰশিলা স্থাপন কৰা হৈছে। মই ইয়াৰ বাবে মণিপুৰবাসী ৰাইজক অভিনন্দন জ্ঞাপন কৰিছো। এইসমূহ প্ৰকল্পই আপোনালোকৰ জীৱনক বাৰুকৈয়ে সকাহ প্ৰদান কৰিব। ইয়াৰ ফলত আপোনালোকৰ ল ’ ৰা-ছোৱালীৰ পঢ়া-শুনা, যুৱ-প্ৰজন্মৰ বাবে কৰ্ম সংস্থান, বৃদ্ধসকলৰ বাবে ঔষধ আৰু খেতিয়কসকলৰ জল-সিঞ্চনৰ অধিক সুবিধা উপলব্ধ হ ’ ব। বন্ধুসকল, যোৱা দশকবোৰত দেশ শাসন কৰা চৰকাৰে মণিপুৰ, সামগ্ৰিকভাৱে উত্তৰ-পূৰ্বাঞ্চলক কেনে দৃষ্টিভংগীৰে ব্যৱহাৰ কৰিছিল সেই কথা আপোনালোক আটাইয়ে চাগৈ বাৰুকৈয়ে উপলব্ধি কৰিছে। আচলতে তেওঁলোকৰ আচৰণে নতুন দিল্লীক আপোনালোকৰ পৰা বহুখিনি দূৰলৈ আঁতৰাই পঠাইছিল। অটল জীৰ চৰকাৰ অহাৰ পিছত প্ৰথমবাৰৰ বাবে এই গুৰুত্বপূৰ্ণ ভূমিখণ্ডক বিকাশৰ মূল ধাৰালৈ অনাৰ পদক্ষেপ গ্ৰহণ কৰিছিল। আজি আমাৰ চৰকাৰে সেইখন চৰকাৰৰ প্ৰয়াসকে অধিক শক্তিশালী ৰূপত আগুৱাই নিয়াৰ ব্যৱস্থা কৰিছো । আমি দিল্লীখনকে আপোনালোকৰ দুৱাৰমুখলৈ লৈ আহিছো। এতিয়া আগৰ দৰে মন্ত্ৰী-বিষয়াই ৰঙা-ফিটা কাটিয়েই দিনটোৰ ভিতৰতে দিল্লীলৈ উভতি নাযায়গৈ। এতিয়া তেওঁলোক আহে আৰু ইয়াত বাহৰ পাতি ৰয়। আপোনালোকৰ মাজত থাকি আপোনালোকৰ কথা শুনে, আপোনালোকৰ পৰমৰ্শ গ্ৰহণ কৰে আৰু আপোনালোকৰ সমস্যাৱলী হৃদয়ংগম কৰাৰ প্ৰয়াস কৰে। যোৱা চাৰে-চাৰিটা বছৰত মই নিজেই কমেও ৩০বাৰ উত্তৰ-পূৰ্বাঞ্চললৈ আহিছো। ইয়ালৈ আহো, আপোনালোকক লগ পাও, এক বেলেগ ধৰণৰ সুখ অনুভৱ কৰো। আমোলা-বিষয়াৰ পৰা ৰিপ ’ ৰ্ট বিচৰাৰ মোৰ প্ৰয়োজনেই নহয়। আগৰ চৰকাৰ আৰু আজিৰ চৰকাৰৰ মাজত এয়েই পাৰ্থক্য। এনে নিৰন্তৰ প্ৰয়াসৰ ফলতে ফাঁট মেলিব খোজা আমাৰ সম্পৰ্ক আমি পুনৰ জোৰা লগাবলৈ সক্ষম হৈছো। আমি অৱস্থাৰ পৰিৱৰ্তন সাধন কৰাত সফল হৈছো। আমাৰ এই প্ৰয়াসৰ সুবাদতে আজি উত্তৰ-পূৰ্বাঞ্চলে এক সফল পৰিক্ৰমাৰ সূচনা কৰিছে। ৩০-৩০, ৪০-৪০ বছৰে পৰি ৰোৱা প্ৰকল্পৰ কাম সম্পূৰ্ণ হ ’ বলৈ ধৰিছে। আপোনালোকৰ জীৱনলৈ স্বাচ্ছন্দ্য অনাৰ প্ৰয়াস কৰা হৈছে। মই মণিপুৰৰ পৰাই যদি এটা উদাহৰণ দাঙি ধৰি কও যে এইখন মণিপুৰৰ গাঁৱে আজি দেশৰ বিকাশৰ যাত্ৰাত গুৰুত্বপূৰ্ণ ভূমিকা পালন কৰিছে। এইবোৰ গাঁৱে এক বিশেষ পৰিচিতি লাভ কৰিছে। বন্ধুসকল, দেশৰ যি ১৮০০০ গাঁৱৰ পৰা অভিলেখ পৰিমাণৰ সময় কালৰ ভিতৰত আন্ধাৰ আঁতৰোৱা হ ’ ল তাৰ ভিতৰত অন্তিমখন গাঁও ইয়াৰ কাংপোকপী জিলাৰ লাইচং আছিল।


    ভাই-ভনীসকল, আজি মণিপুৰে এশ পঁচিশ কোটি টকাৰে নিৰ্মাণ কৰি উলিওৱা সংহত পৰীক্ষণ চকী এটা উপহাৰ হিচাপে লাভ কৰিছে। এয়া কেৱল এটা পৰীক্ষণ চকীয়েই নহয়, বৰং, অনেক সুবিধা সম্বলিত এটি বহুমুখী কেন্দ্ৰও হয়। ভাৰত-ম্যানমাৰ আন্তঃৰাষ্ট্ৰীয় সীমান্তত অৱস্থিত এই পৰীক্ষণ চকীয়ে যাত্ৰী আৰু বাণিজ্য উভয় খণ্ডকে উপকৃত কৰিব। তদুপৰি সীমা-শুল্কৰ অনুমোদন, বিদেশী মুদ্ৰাৰ আদান-প্ৰদান, ইমিগ্ৰেশ্যনৰ অনুমোদন, এটিএম, জিৰণি কক্ষৰ দৰে সুবিধাসমূহো ইয়াত উপলব্ধ হ ’ ব। স্বাধীন ভাৰতৰ প্ৰথম ভূ-ভাগ হিচাপে ইয়াত দেশৰ সন্মানৰ প্ৰতীক ৰাষ্ট্ৰীয় পতাকাৰ স্মাৰকো নিৰ্মাণ কৰা হৈছে।


    বন্ধুসকল, আজি ইয়াত যিমানকেইটা প্ৰকল্পৰ উদ্বোধন কৰা হ ’ ল, ইয়ে উন্নয়নৰ প্ৰতি আমাৰ চৰকাৰৰ আন্তৰিকতাকে প্ৰতীয়মান কৰাৰ লগতে পূৰ্বৰ চৰকাৰৰ কাম-কাজ কিম্বা আপোনালোকৰ প্ৰতি প্ৰদৰ্শন কৰা আচৰণকো ই উদঙাই দেখুৱাব। ভাই-ভনীসকল, ধোলাইথাবী বান্ধৰ প্ৰস্তুতি ১৯৮৭ চনত আৰম্ভ কৰা হৈছিল। তেতিয়াৰ পৰা ফাইলৰ আদান-প্ৰদান চলি থাকিল যদিও ১৯৯২ চনতহে ১৯ কোটি টকাৰে এই কামৰ নিৰ্মাণ প্ৰক্ৰিয়া আৰম্ভ হৈছিল। পিছে তাৰ পিচতো ইয়াৰ গতি স্তব্ধ হৈ থাকিল বহুদিনলৈ। ২০০৪ চনত ইয়াক বিশেষ অৰ্থনৈতিক পেকেজৰ অংগ কৰা হ ’ ল, কিন্তু তাৰ পিছতো সুদীৰ্ঘ দহটা বছৰৰ বাবে আকৌ এবাৰলৈ ইয়াৰ নিৰ্মাণকাৰ্য বন্ধ হৈ ৰৈছিল। ২০১৪ চনত আমি যেতিয়া আহিছিলো তেতিয়া দেশ জুৰি থকা এনে এশৰো অধিক প্ৰকল্পৰ আমি সমীক্ষা কৰিছিলো। তাৰ ফলশ্ৰুতিতে এইটো প্ৰকল্পৰ কামো আৰম্ভ হ ’ ল আৰু ১৯ কোটি টকাত তেতিয়াই সম্পূৰ্ণ হ ’ বলগীয়া প্ৰকল্পটো অৱশেষত ৫০০ কোটি টকা ব্যয়ৰে সম্পূৰ্ণ হ ’ লগৈ। যদি সময়ত কামবোৰ কৰা হ ’ লহেতেনপৰা তেন্তে ১৯-২০কোটি টকাতে কামটো কৰিব পৰা গ ’ লহেতেন, পিছে কাণ্ডজ্ঞানহীনতাৰ পৰিণতিত সেই একেটা কামৰ বাবে দেশে ৰাজকোষৰ ৫০০ কোটি টকাৰ শৰাধ কৰিবলগীয়া হ ’ ল। যদি এই প্ৰকল্পটো তেতিয়াই সম্পূৰ্ণ কৰা হ ’ লহেতেন তেন্ত এই অঞ্চলৰ ৰাইজে এটোপাল পানীৰ বাবে হাবথুৰি খাবলগীয়া নহ ’ লহেতেন। একেদৰেই থংগল সুৰংগত নিৰ্মাণ কৰা ইক-টুৰিজম কমপ্লেক্সৰ কা মো ২০১১ চনতে আৰম্ভ হৈছিল। সেই কামকো আমাৰ ৰাজ্য চৰকাৰে গতি দিয়াত এতিয়া আপোনালোকৰ সেৱাৰ বাবে সাজু হৈ উঠিছে। তপুলৰ সংহত পৰ্যটনস্থলীৰ দশাও কম-বেছি পৰিমাণে একেই বুলি ক ’ ব লাগিব। ২০০৯চনতে এই প্ৰকল্পৰ কাম আৰম্ভ হৈছিল যদিও আমাৰ চৰকাৰ অহাৰ পিছতহে এই প্ৰকল্পই গতি লাভ কৰে আৰু এতিয়া মণিপুৰৰ পৰ্যটন সম্ভাৱনাৰ ক্ষেত্ৰখনক এক নতুন মাত্ৰা প্ৰদান কৰাত বিশেষ ভূমিকা পালন কৰিবলৈ লৈছে। বন্ধুসকল, কৃষকেই হওক কিম্বা যুৱ-প্ৰজন্মই হওক, সমাজৰ সকলো শ্ৰেণীয়েই আগৰখন চৰকাৰৰ টনা-আঁজোৰা, হেচা-থেলা অথবা ওলমাই ৰখা সংস্কৃতিত বাৰুকৈয়ে ভুগিবলগীয়াত পৰিছিল। আমাৰ চৰকাৰে প্ৰশানীয় ব্যৱস্থাৰ পৰা কাম নকৰাৰ প্ৰৱণতা, কিম্বা বেপেৰুৱা মনোভাৱক নিলগাই ৰখাৰ বাবে সততাৰে প্ৰয়াস কৰি আহিছে। আপোনালোকে চাগৈ ভাবি আছে যে মোডীয়েনো এনে কি কৰিলে কামবোৰ দেখোন ইমান সোনকালে হৈ যাবলৈ ধৰিলে । আপোনালোকে খৰটকীয়াকৈ কামবোৰ হোৱাটো চাগৈ নিশ্চয় প্ৰত্যক্ষ কৰিছে। পিছে মই আপোনালোকৰ লগতে সমগ্ৰ দেশবাসীক ইয়াৰ নেপথ্যৰ কাহিনীনো কি সেই কথা ক ’ ব বিচাৰিছো। এয়া বাৰু কেনেকৈ সম্ভৱ হৈছে। আগতেতো এনে কথা হোৱা নাছিল। তেন্তে ! আমোলা-বিষয়া সেই আগৰসকলেই, অফিচ-কাছাৰীও সেই আগৰবোৰেই, সেই একেবোৰেই ফাইল, মানুহৰ সা-সমস্যাও সেই একেবোৰেই, তেন্তে তেতিয়া কামবোৰনো হোৱা নাছিল কিয়! আমিনো কি পথ আৱিস্কাৰ কৰিলো ভাই! বন্ধুসকল, ২০১৪ চনত প্ৰধান মন্ত্ৰীৰ দায়িত্ব লাভ কৰাৰ পিছত মোৰ সন্মুখত বহুত ডাঙৰ প্ৰত্যাহ্বান থিয় হৈছিলহি। সেয়া আছিল দশকৰ পিছত দশক ধৰি আধাদুখৰীয়া হৈ পৰি ৰোৱা প্ৰকল্পসমূহৰ কাম সম্পূৰ্ণ কৰা। আগৰ চৰকাৰৰ কাম কৰাৰ যি সংস্কৃতি আছিল, তাৰ ফলতে কামৰ গতি লেহেমীয়া হৈ পৰিছিল। তেওঁলোকে ভাবিছিল ক ’ ৰবাত মাটি কেইগাড়ী মান, ক ’ ৰবাত শিলগুটি দুটামান পেলাই দিলেই নিৰ্বাচনৰ বৈতৰণী পাৰ হৈ যাব পাৰি, কৰবাত ফিটা কাটি দিলেই ভোটৰ ৰাজনীতি চম্ভালি ল ’ ব পাৰি। এনেদৰেই কথাবোৰ চলি আহিছিল। আপোনালোকে শুনি আচৰিত হ ’ ব, শ কোটিত শেষ হ ’ বলগীয়া প্ৰকল্প একোটাও আকৌ সম্পূৰ্ণ কৰিবলৈ ২০০-২৫০ কোটি টকীয়া পুঁজি ব্যয় কৰিবলগীয়াত পৰিছিল। পিছে পা-পইচাৰ এই লোকচান, সংসাধনৰ এনে আলাই-আথানি মই বাৰু সহি থকো কেনেকৈ! দেশৰ টকা-পইচাৰ, সা-সম্পদৰ হৰণ-ভগণ হৈ থাকিবলৈ দিয়া যায় কেনেকৈ! সেইবোৰ দেখি-শুনিয়েই মই প্ৰধান মন্ত্ৰীৰ কাৰ্যালয়ত এ নে এক ব্যৱস্থা বিকশিত কৰিলো, প্ৰযুক্তিৰ বিশেষ প্ৰয়োগ কৰিলো আৰু এই ব্যৱস্থাৰ নাম ৰাখিলো ‘ প্ৰগতি ’ । এই ‘ প্ৰগতি ’ ৰ বৈঠকত মই কেন্দ্ৰীয় চৰকাৰ আৰু ৰাজ্য চৰকাৰৰ আমোলা-বিষয়াৰ সৈতে ভিডিঅ ’ কনফাৰেন্সিং ব্যৱস্থাৰে কথা পাতিবলৈ ল ’ লো। এটা এটা প্ৰকল্প সন্দৰ্ভত মই নিজেই কথা-বতৰা পাতিবলৈ ধৰিলো, প্ৰকল্পসমূহৰ কাম-কাজত আহিবলগীয়া সমস্যাৱলী সন্দৰ্ভত বুজি-বাজি লৈ আমি সকলোৱে পিচত এই সম্পৰ্কত কৰ্ম পৰিকল্পনা যুগুতাই জটিলতা আঁতৰোৱাৰ প্ৰয়াস কৰিবলৈ ধৰিলো। মই বিষয়াসকলক উত্সাহিতও কৰো, তেঁওলোকক বুজাৰ চেষ্টাও কৰো, তেওঁলোকক যে সম্পূৰ্ণ সহযোগিতা আগবঢ়াম সেই ভৰষাও দিবলৈ ধৰিলো। বন্ধুসকল, এনেকৈয়ে নিয়মীয়াকৈ বৈঠক অনুষ্ঠিত কৰাৰ প্ৰক্ৰিয়া চলি থাকিল। এইদৰে বহুলানি সভাত আমি প্ৰায় ১২লাখ কোটি টকা পৰিমাণৰ বিনিয়োগৰে সম্পন্ন হ ’ বলগীয়া এলানি প্ৰকল্পৰ বিষয়ে বিষদ ভাবে আলোচনা কৰিলো। আৰু এইদৰেই বছৰৰ পিছত বছৰ পৰি থকা এইলানি প্ৰকল্পৰ কাম আমি আৰম্ভ কৰিলো। ইয়াৰ পৰিণতিতে এতিয়া দেশত যুগ ধৰি পৰি ৰোৱা শতাধিক প্ৰকল্পৰ কাম দ্ৰুতগতিত আগবাঢ়িছে। দেশত এক নতুন কৰ্ম-সংস্কৃতিৰ আমি সূচনা কৰাৰ প্ৰয়াস কৰিছো। কামত ফাঁকি দিয়াৰ প্ৰবণতা আমি নোহোৱা কৰিব খুজিছো। বন্ধুসকল, আমি যি সংকল্প লও সেয়া সম্পূৰ্ণ কৰিবলৈ প্ৰাণ পণে চেষ্টা কৰো। প্ৰকল্পসমূহৰ ৰূপায়ণত বিলম্ব হ ’ লে আটাইতকৈ অধিক ক্ষতিগ্ৰস্থ হ ’ বলগা হয় আমাৰ যুৱ-প্ৰজন্ম। যিসকলে সপোন দেখে সেইসকলৰ ক্ষতি হয় অধিক। দুখৰ বোজা বৈ থকা দুখীয়াসকলৰ ক্ষতি হয় অধিক। এই সন্দৰ্ভত মই কেইটামান উদাহৰণ দাঙি ধৰিব খুজিছো।


    মণিপুৰৰ খাদ্য সুৰক্ষাৰ বাবে গুৰুত্বপূৰ্ণ চৌউমবুং-ৰ এফচিআই ভড়ালটোৰ আজি শুভ উদ্বোধন কৰা হৈছে। ২০১৬ চনত এই প্ৰকল্পৰ কাম আৰম্ভ কৰা হৈছিল আৰু আমি এই কামটো সময়ত সম্পূৰ্ণ কৰি ইয়াৰ শুভ উদ্বোধনৰ প্ৰক্ৰিয়া আজি সম্পন্ন কৰিলো। কামটো সময়ত সম্পূৰ্ণ কৰাৰ ফলত ইয়াৰ বাবে আমি অধিক পুঁজি খৰছ কৰিবলগীয়াও নহ ’ ল আৰু মণিপুৰৰ ৰাইজৰ বাবে প্ৰয়োজনীয় ১০ হাজাৰ মেট্ৰিকটন খাদ্য-দ্ৰব্য সংৰক্ষণৰ এক সুন্দৰ ব্যৱস্থাও আজি সংযোজিত হ ’ ল। মণিপৰৰ ভড়ালৰ পৰিসৰ দুগুণে বঢ়োৱাৰ লক্ষ্যৰে এতিয়া ভালেকেইটা প্ৰকল্পৰ কাম চলি আছে। এই কামখিনিও অনতি বিলম্বে সম্পূৰ্ণ হৈ উঠিব। সেইদৰে উখ্ৰুল অঞ্চলৰ খোৱা পানীৰ প্ৰয়োজনীয়তা পূৰণৰ বাবে জল-ভাণ্ডাৰ নিৰ্মাণৰ কাম ২০১৫ চনত আৰম্ভ কৰি আজি এই প্ৰকল্পৰো শুভাৰম্ভ ঘোষণা কৰা হৈছে। ২০১৪ চনত কাম আৰম্ভ কৰা চূড়াচান্দপুৰ মণ্ডল-৩ প্ৰকল্পটোও আজি আনুষ্ঠানিক ভাবে মুকলি কৰা হৈছে। এই প্ৰকল্পই ২০৩৫ চন পৰ্যন্ত অঞ্চলটোৰ প্ৰায় ১ লাখ জনতাৰ খোৱা-পানীৰ প্ৰয়োজনীয়তা পূৰণ কৰিব। সেইদৰে লম্বুইৰ স্কুলীয়া ছাত্ৰ-ছাত্ৰীৰ বাবে স্থাপন কৰা খোৱা পানীৰ প্ৰকল্পটোও তিনি বছৰৰ ভিতৰতে সম্পূৰ্ণ কৰি আজি মুকলি কৰা হৈছে।


    ভাই-ভনীসকল, চৰকাৰৰ সংস্কাৰৰ মাজত থকা ব্যৱধানৰ এয়া এক সামান্য নমুনাহে মই আপোনালোকৰ আগত দাঙি ধৰিলো। উত্তৰ-পূৰ্বাঞ্চলত এনে অনেক প্ৰকল্প আছে যিবোৰ আমাৰ চৰকাৰে নিৰ্দ্ধাৰিত সময়সূচী অনুসৰি সম্পূৰ্ণ কৰি দেখুৱাইছে। আমাৰ চৰকাৰে পুৰণি ব্যৱস্থাৰ পৰিৱৰ্তন সাধনৰ বাবে অহোপুৰুষাৰ্থ কৰি আছে। কিছুদিনৰ ভিতৰতে ইয়াৰ খবাম লংখাইৰ পৰা হন্নাছাং হেংগাঙৰ মাজত নিৰ্মাণ হ ’ ব লগা পথ - প্ৰকল্পৰ কাম, ‘ ইম্ফেকিছইছ ডিজিজ ষ্টোৰ ’ -ৰ নিৰ্মাণ আৰু মিনি স্পৰ্টছ কমপ্লেক্সৰ কামো আৰম্ভ হ ’ ব।


    বন্ধুসকল, কেন্দ্ৰই হওক অথবা মণিপুৰৰ বীৰেন সিং চৰকাৰেই হওক, আমাৰ ভিছন হ ’ ল সকলোৰে সৈতে সকলোৰে বিকাশ। বিকাশৰ ভাগ যাতে সমাজৰ সকলো পক্ষই, সকলো অংশই লাভ কৰে, কোনো যাতে ইয়াৰ পৰা বাদ পৰি নৰয় সেই কথা নিশ্চিত কৰাৰ বাবে আমি গুৰুত্ব আৰোপ কৰিছো। গ ’ টু হিল অথবা গ ’ টু ভিলেজ-ৰ দৰে কাৰ্যক্ৰমৰ জৰিয়তে ইয়াৰ চৰকাৰে ৰাজ্যখনৰ দূৰ-দূৰণিৰ গাওঁসমূহক সমৰি লোৱাৰ পদক্ষেপ গ্ৰহণ কৰিছে। চৰকাৰী কাম-কাজত জন-সাধাৰণৰ অংশ গ্ৰহণ নিতান্তই প্ৰশংসনীয়। ইয়াৰ ফলতে আজিৰ মণিপুৰে ‘ বন্ধ ’ আৰু ‘ ব্লকেড ’ ৰ ধামখুমীয়াৰ পৰা ওলাই আহি আশা আৰু আকাংক্ষা সম্পূৰ্ণ কৰাৰ দিশত আগবাঢ়িব খুজিছে। দেশ ইয়াৰ সাক্ষী হোৱাৰ লগতে সংগীও হ ’ ব খুজিছে। বন্ধুসকল, উন্নয়নৰ বাবে শান্তি আৰু উন্নত আইন-শৃংখলাৰ ব্যৱস্থা যেনেকৈ খুবেই জৰুৰী, সেইদৰে যোগাযোগ ব্যৱস্থাও সিমানেই জৰুৰী। আৰু সেয়ে আমি পৰিবহণেৰে ৰূপান্তৰৰ সূচনা কৰাৰ বাবে কাম কৰিব খুজিছো। বিগত চাৰে চাৰি বছৰত সমগ্ৰ উত্তৰ-পূৰ্বাঞ্চলত আঢ়ৈহাজাৰ কিলোমিটাৰ দৈৰ্ঘ্যৰ ৰাষ্ট্ৰীয় পথ নতুনকৈ সংলগ্ন কৰা হৈছে। ২০১৪ চনৰ পিচৰ প্ৰেক্ষপটত মণিপুৰতো প্ৰায় ৩০০ কিলোমিটাৰ দৈৰ্ঘ্যৰ ৰাষ্ট্ৰীয় পথৰ নিৰ্মাণ হৈছে। সেইদৰে ৰাজ্য চৰকাৰৰ লগত মিলিত হৈ প্ৰায় ২হাজাৰ কোটি টকাৰ দলং নিৰ্মাণ কৰাৰ লগতে প্ৰায় ৫০ হাজাৰ কোটি টকা পৰিমাণৰ পুঁজিৰে ১৫ টা নতুন ৰে ’ ল লাইন নিৰ্মাণৰ কামো চলি আছে। মণিপুৰতো টুপুল-ইম্ফলৰ মাজত ৰে ’ ল লাইন নিৰ্মাণৰ কাম দ্ৰুত গতিত অব্যাহত আছে। দেশৰ কাৰিকৰী কৌশলৰ উত্কৃষ্ট নিদৰ্শন জিৰিবাম-ইম্ফল ৰে ’ ল দলঙেও অনাগত দিনত উত্তৰ-পূৰ্বাঞ্চলৰ বিকাশত এক উল্লেখনীয় অৱদান আগবঢ়াব বুলি আশা কৰা হৈছে। স্থল - পথ আৰু ৰে ’ লপথৰ লগতে বিমান পথৰেও উত্তৰ পূৰ্বাঞ্চলক উন্নত ভাবে সংযুক্ত কৰাৰ পদক্ষেপ গ্ৰহণ কৰা হৈছে। ইফালে উড়ান যোজনাৰ অধীনত পাঁচটা হেলিপেড নিৰ্মাণ কৰা হৈছে। এই হেলিপেডকেইটা ইম্ফলৰে সংযোজিত কৰা হ ’ ব। ইম্ফল আন্তঃৰাষ্ট্ৰীয় বিমান বন্দৰৰ সম্প্ৰসাৰণ কৰি থকা হৈছে আৰু আহিবলগীয়া দিনবোৰত ইয়াৰ বায়ু-পথ যোগাযোগ ব্যৱস্থা অধিক উন্নত হ ’ ব। মণিপুৰত হাই ৱে ’ , ৰে ’ লৱে ’ , এয়াৰ ৱে ’ ৰ লগতে আইৱে ’ নিৰ্মাণৰ কামো চলি আছে। ইনফৰমেশ্যন ৱে ’ -ৰে মণিপুৰৰ সকলো পঞ্চায়ত আৰু জিলা ডিজিটেল ব্ৰডবেণ্ড আই ৱে ’ -ৰে সংযুক্ত হৈ উঠিব, যাৰ জৰিয়তে সকলো সামাজিক যোজনাৰ লাভ পোনপটীয়াভাবে জন-সাধাৰণে উপলব্ধ কৰিব পাৰিব। যোগাযোগ ব্যৱস্থাৰ লগতে বিজুলী-ব্যৱস্থা উন্নত কৰাৰ বাবেও পদক্ষেপ গ্ৰহণ কৰা হৈছে। ইয়াৰ বাবেও বহু কোটি টকা ব্যয় কৰা হৈছে। আজিয়েই ৪০০ কিলোভল্ট শিলচৰ-ইম্ফল লাইনৰো শুভ উদ্বোধন কৰা হৈছে। ৭০০ কোটিৰো অধিক ধনৰে সংস্থাপিত এই লাইনে পাৱাৰ কাট সমস্যাৰ পৰা ৰাইজক সকাহ দিব।


    বন্ধুসকল, মণিপুৰ আজি সকলো ক্ষেত্ৰতে বিকাশৰ দিশে আগবাঢ়িবলৈ সক্ষম হৈছে। স্বচ্ছ ভাৰত অভিযানৰ ক্ষেত্ৰতো মণিপুৰে আজি মুকলিত শৌচ কৰাৰ পৰা মুক্ত ৰাজ্য হিচাপে নিজকে চিহ্নিত কৰিবলৈ সক্ষম হৈছে। দেশৰ এশৰো অধিক ‘ এস্পাৰাইশ্যনেল ডিষ্ট্ৰিক্ট ’ ৰ অন্যতম চান্দল জিলায়ো সকলো শিতানতে অধিক শুধৰণি কৰিছে। ভাই-ভনীসকল, মণিপুৰৰ যুৱক-যুৱতীসকলে উচ্চশিক্ষা অথবা পেশাদাৰী শিক্ষাৰ বাবে দেশৰ অন্য ঠাইলৈ যাতে যাবলগীয়া নহয় তাৰ বাবেও অনেক যোজনা চলি আছে। আজিও শিক্ষা, দক্ষতা বিকাশ আৰু ক্ৰিড়াক্ষেত্ৰৰে জড়িত বহুকেইটা প্ৰকল্পৰ শিলান্যাস কৰা হৈছে। বিশ্ববিদ্যালয়ৰ আন্তঃগাঁথনি নিৰ্মাণেই হওক কিম্বা ৰাষ্ট্ৰীয় অভিযান্ত্ৰিক মহাবিদ্যালয়ৰ কামেই হওক, এই সকলোবোৰ আমাৰ যুৱ সতীৰ্থসকলক সুবিধা প্ৰদানকাৰী আঁচনিৰ অন্তৰ্গত।


    বন্ধুসকল, মহিলা সৱলীকৰণৰ ক্ষেত্ৰতো মণিপুৰ সদায়ে আগত থাকে। মণিপুৰৰ বাই-ভনীসকলৰ আৰ্থিক সবলীকৰণৰ উদ্দেশ্যে অচিৰেই আমাৰ চৰকাৰে তিনিখন ‘ এমা মাৰ্কেট ’ -ৰ কাম আৰম্ভ কৰিব। ইয়াৰ উপৰি চৰকাৰৰ তৰফৰ পৰা ৫ লাখ ভগ্নীৰ নামত জন-ধন আঁচনিৰ বেংক এককাউণ্ট খুলি দিয়া হৈছে। মুদ্ৰা যোজনাৰ অধীনত ৰাজ্যখনৰ যুৱ উদ্যোগীয়ে লাভ কৰা একলাখ পঁচিশহাজাৰ টকীয়া ঋণৰ প্ৰায় আধাখিনিয়েই মহিলা উদ্যোগীয়ে লাভ কৰিছে। সেইদৰে ইয়াৰ প্ৰায় একলাখ ভগ্নীয়ে উজলা যোজনাৰ বিনামূলীয়া এলপিজি গেছ সংযোগো লাভ কৰিছে। বন্ধুসকল, ‘ য়ুথ আইকণ ’ তথা দেশৰ মহিলা শক্তিৰ এক আদৰ্শ মেৰী কমৰ জন্ম আৰু কৰ্মভূমি এই মণিপুৰ ক্ৰিড়া সম্ভাৱনাৰে ভৰপূৰ হৈ আছে। অদূৰ ভৱিষ্যতে ভাৰতক ‘ স্পৰ্টছ চুপাৰ পাৱাৰ ’ কৰাৰ ক্ষেত্ৰত উত্তৰ-পূৰ্বাঞ্চলৰ বহুত ডাঙৰ ভূমিকা থাকিব। যোৱা ৩-৪ বছৰত যিমানবোৰ আন্তঃৰাষ্ট্ৰীয় টু্ৰ্ণামেণ্ট অনুষ্ঠিত হৈছে, সেই সকলোবোৰত দেশে উত্তৰ-পূৰ্বাঞ্চলৰ খেলুৱৈৰ বলত উত্সাহজনক প্ৰদৰ্শন কৰিবলৈ সক্ষম হৈছে। এতিয়া উত্তৰ-পূবৰ সামৰ্থ্যক মণিপুৰৰ ৰাষ্ট্ৰীয় খেল বিশ্ববিদ্যালয়ে বিস্তাৰিত কৰাৰ কাম কৰি আছে। আজি শিলান্যাস হোৱা প্ৰকল্পসমূহৰ মাজত হকী ষ্টেডিয়ামত ফ্লাড লাইট আৰু ফুটবল ষ্টেডিয়ামত এস্ত্ৰোতাৰ্ফ লগোৱাৰ প্ৰকল্পও আছে। দেশৰ সৰু সৰু অঞ্চলসমূহতো খেলৰ উন্নত সা-সুবিধা উপলব্ধ কৰাৰ বাবে পদক্ষেপ গ্ৰহণত আমি গুৰুত্ব আৰোপ কৰিছো। ইয়াৰ লগতে প্ৰশিক্ষণ আৰু খেলুৱৈ নিৰ্বাচন প্ৰক্ৰিয়ালৈও পাৰদৰ্শিতা অনাৰ বাবে আমি প্ৰয়াস অব্যাহত ৰাখিছো। এই প্ৰয়াসৰ সুবাদতে কমনৱেল্থ গেমছ, এচিয়াড, পেৰা এচিয়াড, পেৰা অলিম্পিক আৰু দ্বিতীয় বিশ্ব চেম্পিয়নশ্বিপত আমাৰ খেলুৱৈৰ খেল আমি প্ৰত্যক্ষ কৰিছো, আমি গৌৰৱ কৰিব পাৰিছো।


    ভাই-ভনীসকল, বিকাশৰে জড়িত, ভ্ৰষ্টাচাৰ মুক্ত নতুন ভাৰত গঢ়াৰ বাবে লোৱা সংকল্পৰ ক্ষেত্ৰত আপোনসবৰ আশীৰ্বাদ আমি সদায়ে পায় আহিছো, পায় আছো আৰু ভৱিষ্যতলৈও নিশ্চয় পায় থাকিম। আকৌ এবাৰ মই আপোনালোক সকলোকে ইমানবোৰ প্ৰকল্পৰ শুভ উদ্বোধন তথা শিলান্যাসৰ বাবে অভিনন্দন জ্ঞাপন কৰিলো।– ‘ পুম না মাকপু অমুক্কা হন্না খুৰুমজাৰী ’ ।


    ভাৰত মাতা কি জয়


    ভাৰত মাতা কি জয়


    ভাৰত মাতা কি জয়


    বহুত বহুত ধন্যবাদ।


    *****


    KB

    
    
    (Release ID: 1564927) Visitor Counter : 3
    
    
      Read this release in: English , Hindi , Marathi , Bengali