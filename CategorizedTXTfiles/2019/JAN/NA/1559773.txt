      खान मंत्रालय

      वर्षांत समीक्षा 2018-19: खान मंत्रालय
      Posted On: 10 JAN 2019 2:53PM by PIB Delhi


    खनिज नीलामी नियमों में संशोधन


    खान और खनिज विकास तथा नियमन अधिनियम, 1957 में वर्ष 2015 में संशोधन किया गया। संशोधन के क्रम में खान मंत्रालय ने नीलामी की प्रक्रिया में सुधार के लिए 20/05/2015 को खनिज नीलामी नियम, 2015 को अधिसूचित कर दिया।


    देश के खनिज प्रशासन के इतिहास में पहली बार बड़ी खनिज रियायतों (कोयला, पेट्रोलियम और प्राकृतिक गैस के अलावा) की नीलामी कराई गई। 53 ब्लॉकों का सफलतापूर्वक आवंटन संभव हुआ। नीलाम हुए खनिजों का मूल्य लगभग 2,25,850.97 करोड़ रुपये है। पट्टा अवधि के दौरान राज्यों को इससे 1,83,181.59 करोड़ रुपये का राजस्व मिलने का अनुमान है। नीलामी प्रक्रिया के माध्यम से 1,43,169.29 करोड़ रुपये का राजस्व मिला है।


    खान मंत्रालय ने राज्य सरकारों के साथ मिलकर इस पूरी प्रक्रिया की निगरानी की। इस बात पर भी सहमति बनी कि सफल बोलीदाताओं पर बंदिशों को हटाए बिना पूरी प्रक्रिया को ज्यादा व्यावहारिक बनाया जाए। इस क्रम में खनिज नीलामी नियमों में 30/11/2017 में संशोधन किया गया।


    खनिज संरक्षण और विकास नियमों (एमसीडीआर), 2017 में संशोधन


    एमएमडीआर अधिनियम के सेक्शन 8ए (6) के अंतर्गत व्यापारिक खनिकों के लिए बढ़ाई गई पट्टा अवधि 31 मार्च, 2020 तक खत्म हो जाएगी। मौजूदा पट्टों को नए पट्टों में तब्दील करने की प्रक्रिया को सहज बनाने के लिए निविदा प्रक्रिया को अग्रिम तौर पर शुरू किए जाने की जरूरत होती है। इससे इन पट्टों के निरस्त होने से खनिज उत्पादन भी प्रभावित नहीं होता है। इन खनिज ब्लॉकों की नीलामी प्रक्रिया पूरी कराने के लिए ब्लॉकों में उत्खनन होना भी जरूरी था। इन खानों को नीलामी योग्य बनाने के वास्ते उत्खनन में तेजी लाने के लिए 27.03.2018 को जीएसआर संख्या 289 के माध्यम से भारतीय राजपत्र के प्रकाशन के द्वारा खनिज संरक्षण एवं विकास नियमों (एमसीडीआर-2017) के नियम 12 में उप नियम 4 ए को शामिल किया गया। इस नियम के माध्यम से जी2 स्तर तक उत्पादन को अनिवार्य कर दिया गया है, जैसा कि खनिज (खनिज सामग्री के साक्ष्य) नियम, 2015 के नियम 5 के खंड (ए) में उल्लेख किया गया है। नियम में आईबीएम की स्वीकृति के साथ तैयार उत्खनन योजना के क्रियान्वयन की समयसीमा भी तय की गई है।


    हवाई-भूभौतिकीय सर्वेक्षण


    जीएसआई ने देश के 27 लाख लाइन किलोमीटर स्पष्ट भूगर्भीय संभावना (ओजीपी) और सटे क्षेत्रों को कवर करते हुए राष्ट्रीय भूभौतिकीय मानचित्रण कार्यक्रम का शुभारम्भ किया था। कुल क्षेत्र के मानचित्र को 12 भागों में बांटा गया था और 351 करोड़ रुपये की लागत से 3 साल के भीतर 2019 तक पूरा करने की योजना बनाई गई थी।


    नई राष्ट्रीय खनिज नीति

      * खान मंत्रालय ने जन हित याचिका बनाम यूओआई एवं अन्य (2014 की याचिका (सिविल) संख्या 114) के मामले में उच्चतम न्यायालय के 02.08.2017 के आदेश के क्रम में राष्ट्रीय खनन नीति, 2008 की समीक्षा के लिए 14.08.2017 को आदेश संख्या 15/01/2017-एम. वी. के माध्यम से अपर सचिव, खान मंत्रालय डॉ. के. राजेश्वर राव की अध्यक्षता में एक समिति का गठन किया।
      * समिति द्वारा 31.12.2017 को जमा की गई रिपोर्ट के आधार पर खान मंत्रालय ने राष्ट्रीय खान नीति (एमएनपी) का एक मसौदा तैयार किया और इसे 10.01.2018 को मंत्रालय की आधिकारिक वेबसाइट पर अपलोड करके पक्षधारकों से टिप्पणियां/ सुझाव आमंत्रित किए गए।
      * इस संबंध में मिलीं उपयुक्त टिप्पणियों/सुझावों को शामिल करने के बाद एनएमपी, 2018 का एक मसौदा कैबिनेट नोट तैयार किया गया। इसे अंतरमंत्रालयी परामर्श के तहत टिप्पणियों/ विचारों के लिए संबंधित मंत्रालयों/ विभागों के बीच बांटा गया। मंत्रालयों/ विभागों से मिलीं टिप्पणियों/ सुझावों को शामिल किया गया।

    खानों की स्टार रेटिंग

      * खान मंत्रालय ने खनन में सतत विकास फ्रेमवर्क (एसडीएफ) को संपूर्ण और एक समान रूप कार्यान्वित करने के लिए खानों की स्टार रेटिंग की पद्धति विकसित की है।
      * खान मंत्रालय ने सतत विकास फ्रेमवर्क के तहत खान गतिविधियों के लिए समावेशी विकास सिद्धांत अपनाया है। उससे वर्तमान और भविष्य के सामाजिक-आर्थिक और पर्यावरण हितों पर प्रतिकूल प्रभाव नहीं डालेगा।
      * 2 स्तरों वाली पद्धति विकसित की गई है। इसके तहत खान संचालकों को स्वमूल्यांकन टैम्प्लेट में सूचनाएं देनी होंगी और भारत खान ब्यूरो इसकी वैधता की जांच करेगा।
      * स्टार रेटिंग के लिए मूल्यांकन टैम्प्लेट (प्रमुख खनिजों के लिए) को दिनांक 23 मई, 2016 को अधिसूचित किया गया।
      * खनन पट्टे के प्रदर्शन के आधार पर 1 से 5 स्टार रेटिंग की व्यवस्था की गई है। ऊंची रेटिंग वाले खान संचालकों को सतत खनन प्रक्रियाओं को शीघ्रता से अपनाना होगा।
      * न्यूनतम 4 स्टार प्राप्त करने के लिए एमसीडीआर में स्टार रेटिंग को वैधानिक प्रावधान के अंतर्गत शामिल किया गया है। इसके लिए समय सीमा 2 वर्ष है।
      * उपायों के मूल्यांकन के लिए एक ऑनलाइन प्रणाली विकसित की गई है। इसे 18 अगस्त, 2016 को लांच किया गया। खान क्षेत्र द्वारा पर्यावरण संरक्षण और सामाजिक दायित्व निर्वहन के लिए उठाया गया यह एक महत्वपूर्ण कदम है।
      * खनिकों की स्टार रेटिंग के लिए एक टेम्पलेट भी तैयार किया जा रहा है।
      * इसके लागू होने के बाद जुलाई 2016 में 9 खान, फरवरी 2017 में 32 खान और मार्च 2018 में 57 खानों को अभी तक ‘फाइव स्टार’ रेटिंग दी जा चुकी है, जो क्रमशः मूल्यांकन वर्ष 2014-15, 2015-16 और 2016-17 के लिए किया गया था। मूल्यांकन वर्ष 2017-18 में अभी तक 966 खान परिचालक ऑनलाइन टेम्पलेट जमा कर चुके हैं, जिनमें से 246 लीज ने अपना मूल्यांकन फाइव स्टार किया है। आईबीएम द्वारा भौतिक सत्यापन/ पुष्टि की प्रक्रिया जारी है और अभी तक 20 खानों को फाइव स्टार रेटिंग दी जा चुकी है।

    खनन निगरानी प्रणाली (एमएसएस)

      * खनन निगरानी प्रणाली (एमएसएस) एक सैटेलाइट आधारित निगरानी व्यवस्था है, जिससे रिमोट संवेदी खोज तकनीक के जरिये अवैध खनन रोका जा सकता है।
      * खान मंत्रालय और भारतीय खान ब्यूरो (आईबीएम) ने भास्कराचार्य अंतरिक्ष अनुप्रयोग संस्थान और जिओइन्फोर्मैटिक्स, गांधीनगर एवं इलेक्ट्रानिक और सूचना प्रौद्योगिकी मंत्रालय की सहायता से एमएसएस प्रणाली का विकास किया है।
      * यह प्रणाली इस आधारभूत तथ्य पर कार्य करती है कि अधिकांश खनन क्षेत्रों में निरंतरता नजर आती रहे और यह केवल पट्टे वाले क्षेत्रों तक सीमित नहीं हो, बल्कि आसपास के क्षेत्रों में भी इसके उपलब्ध होने की पूरी संभावना रहती है। एमएसएस मौजूदा खनन क्षेत्रों के आसपास के 500 मीटर क्षेत्र में निगरानी करती है। यदि कोई विसंगति पाई जाती है तो इसे ट्रिगर के रूप में चिन्हित (फ्लैग ऑफ) किया जाता है।
      * एमएसएस एक पारदर्शी और पूर्वाग्रह से मुक्त प्रणाली है। यह तेजी से प्रतिक्रिया देती है और अनुपूरक कार्यों के संदर्भ में इसकी क्षमता खासी प्रभावशाली है। अवैध खनन की रोकथाम में ‘आकाश में एक नेत्र’ (यानी आइस वाचिंग फ्रॉम द स्काई) के प्रयास बहुत सफल रहे हैं।
      * एमएसएस के लिए 24 जनवरी, 2017 को गांधी नगर में एक मोबाइल ऐप का शुभारम्भ किया गया। इस ऐप का उद्देश्य अवैध खनन रोकने के सरकार के प्रयासों में नागरिकों की भागीदारी बढ़ाना है। इसे निरीक्षण करने वाले अधिकारियों द्वारा अपनी निरीक्षण रिपोर्ट जमा करने में भी इस्तेमाल किया जा रहा है।
      * शुरुआती चरण में 3994.87 हेक्टेयर क्षेत्रफल वाले 296 ट्रिगर्स में अवैध खनन के 48 मामलों का पता चला। इनके लिए राज्य सरकार के अधिकारियों ने निरीक्षण किया था।
      * लघु खनिजों के लिए एमएसएस को अपनाने के लिए सभी राज्यों को प्रशिक्षण देने का कार्य पूरा हो गया है।
      * दूसरे चरण में देश भर के 3280 पट्टों (1694 चिह्नित खान में से 1689 सक्रिय खान और 2129 में 1596 निष्क्रिय) में 52 प्रमुख खनिजों का पता लगाया गया, जिनमें से 36 का सत्यापन राज्य सरकारों द्वारा किया जा चुका है और 4 मामलों में अवैध खनन गतिविधियों की पहचान की गई है।
      * इसी प्रकार, अन्य लघु खनिजों के मामले में अभी 130 ट्रिगर सामने आए हैं। इनमें से 62 का सत्यापन किया जा चुका है और 5 मामलों में अवैध खनन गतिविधियों की पहचान की जा चुकी है।

    भारतीय भूवैज्ञानिक सर्वेक्षण (जीएसआई)

      * वार्षिक कार्यक्रम 2018-19 के अंतर्गत नवंबर तक जीएसआई ने 8652.5 वर्ग किलोमीटर का विशिष्ट थीमैटिक मैपिंग (1:25,000 माप) का कार्य पूरा कर लिया है, जबकि लक्ष्य 22,865 वर्ग किलोमीटर था।
      * वार्षिक कार्यक्रम 2018-19 के अंतर्गत जीएसआई ने 67,032 वर्ग किलोमीटर का राष्ट्रीय जिओकेमिकल मैपिंग (1:50000 माप) का कार्य (नवम्बर, 2018 तक) पूरा किया है। लक्ष्य 1,78,356 वर्ग किलोमीटर था।
      * वार्षिक कार्यक्रम 2018-19 के अंतर्गत जीएसआई ने 42,804.5 वर्ग किलोमीटर का राष्ट्रीय जिओफिजिकल मैपिंग (1:50000 माप) का कार्य (नवम्बर, 2018 तक) पूरा किया है। लक्ष्य 78,150 वर्ग किलोमीट र था।
      * वार्षिक कार्यक्रम 2018-19 के अंतर्गत जीएसआई ने 24583 वर्ग किलोमीटर विशेष आर्थिक क्षेत्र (ईईजेड ) में प्राथमिक समुद्री खनिज खोज का कार्य (नवम्बर, 2018 तक) पूरा किया है। लक्ष्य 24,000 वर्ग किलोमीटर था। इसके अलावा ईईजेड में 3,500 वर्ग किलोमीटर में से 1,959 वर्ग किलोमीटर में क्लोज ग्रिड खनिज जांच का काम किया गया।
      * 2018-19 के दौरान जीएसआई ने राष्ट्रीय भूस्खलन संवेदन मैपिंग (एनएलएसएम1: 50,000 माप) के 45 कार्यक्रमों में हिस्सा लिया। इसके तहत जीएसआई ने 77,000 वर्ग किलोमीटर लक्ष्य में से 30,900 वर्ग किलोमीटर के क्षेत्र की मैपिंग का कार्य किया (नवम्बर, 2018 तक)।
      * जीएसआई ने खनिज खोज रिपोर्ट, बेसलाइन डाटा जनरेशन, फंडामेंटल जिओसाइंस और जिओइन्फोर्मैटिक्स की रिपोर्ट्स का डिजिटलीकरण किया है और 22641 रिपोर्टों (संख्या 6090) को ओसीबीआईएस पोर्टल पर अपलोड किया है।
      * कैलेंडर वर्ष 2018 के दौरान जीएसआई ने प्राकृतिक खनिज संसाधनों में वृद्धि की सूचना भारतीय खान ब्यूरो को दी है, जो इस प्रकार है : तांबा – 832 मिलियन टन, लौहा – 163.134 मिलियन टन, बाक्साइट – 3.13 मिलियन टन, चूना पत्थर – 2013.77 मिलियन टन, सोना – 0.9437 मिलियन टन, पोटाश – 10.80 मिलियन टन, एंडलूसाइट – 34.35 मिलियन टन, लेड एंड जिंक – 4.34 मिलियन टन, आरईई- 0.046 मिलियन टन और कोयला- 6346.97 मिलियन टन।
      * भारतीय भूवैज्ञानिक सर्वेक्षण (जीएसआई) ने आने वाले 3 साल में 14 संभावित क्षेत्रों में खनिजों के संकेतों के बारे में बता लगाने के लिए राष्ट्रीय सुदूर संवेदन केंद्र- भारतीय अंतरिक्ष अनुसंधान केंद्र (एनआरएससी-आईएसआरओ) के साथ 05.09.2018 को समझौता (एमओयू) किया। इसके अलावा एनजीसीएम नमूनों के विश्लेषण के लिए 25.10.2018 को राष्ट्रीय भूभौतिकी शोध संस्थान (एनजीआरआई), हैदराबाद के साथ; शैक्षणिक और शोध कार्यक्रम के वास्ते सहयोग के लिए 16 अगस्त 2018 को आईआईटी (इंडियन स्कूल ऑफ माइन्स), धनबाद; “हिमाचल प्रदेश, हरियाणा, पंजाब, राजस्थान और गुजरात के विभिन्न हिस्सों से लुप्त हो चुकी प्राचीन सरस्वती नदी प्रणाली के इतिहास पर व्यापक अध्ययन” के लिए 20 अगस्त 2018 को हरियाणा सरस्वती विरासत विकास बोर्ड (एचएसएचडीबी) के साथ और 25,000 वर्ग किलोमीटर के कुल क्षेत्र के लिए भूभौतिकी सर्वेक्षण (ग्रेविटी और मैग्नेटिक) की आउटसोर्सिंग के लिए 03.05.2-18 को सीएसआईआर-एनजीआरआई, हैदराबाद के साथ समझौता (एमओयू) किया।
      * डीजी, जीएसआई ने 14.08.2018 को ओल्डहैम हॉल, सीएचक्यू कोलकाता से वीडियो कॉन्फ्रेंस के माध्यम से ‘कार्यक्रम 100x100 वीएक्यू (विजिबिलिटी, एक्टिविटी, क्वालिटी) वृद्धि मॉडल’ का शुभारम्भ किया।
      * जीएसआई ने प्रयोग के तौर पर गिद्दापहर ग्राम, कुरसिओंग, दार्जीलिंग जिला, पश्चिम बंगाल में जन केंद्रित भूस्खलन समय पूर्व चेतावनी प्रणाली शुरू की है।
      * जीएसआई ने एक एकीकृत आईटी कुशल प्रणाली-ऑनलाइन कोर बिजनेस इंटिग्रेटेड सिस्टम (ओसीबीआईएस) को लागू किया, जिसका उद्देश्य विभिन्न मिशनों और सहयोग प्रणालियों का व्यापक डाटा प्रबंधन है। ओसीबीआईएस से क्षेत्र से डिजिटल डाटा संग्रह, ऑनलाइन जमा करना और नमूनों की निगरानी, क्षेत्रीय सीजन परियोजना प्रबंधन और सिंगल स्टैंडर्ड बेस्ड इंटरफेस के माध्यम से खान मंत्रालय, राष्ट्रीय और अंतरराष्ट्रीय स्तर के भू विज्ञान संगठनों/ विभागों, उद्योगों और नागरिकों सहित सभी पक्षधारकों तक डाटा और उत्पादों का प्रसार है।

    भारतीय खान ब्यूरो


    आईबीएम के कार्यों की समीक्षा और नए क्षेत्रीय कार्यालय खोलनाः


    कार्यबल तैयार करने के लिए भारतीय खान ब्यूरो (आईबीएम) के कामकाज और भूमिका की समीक्षा और पुनर्गठन के वास्ते समिति की सिफारिशों को खान मंत्रालय ने व्यय विभाग, वित्त मंत्रालय से परामर्श के साथ अनुकूलित किया। ऐसा करते समय स्वीकृत सीमा में बढ़ोत्तरी भी नहीं की गई। फिर व्यय विभाग और उसके बाद कैबिनेट ने संयुक्त सचिव स्तर और उससे ऊपर के कुछ पदों के अपग्रेडेशन, निर्माण और खत्म करने के प्रस्ताव पर अपनी स्वीकृति दी। हालांकि ऐसा करते समय आईबीएम कैडर की कुल सीमा को 1477 पर बरकरार रखा गया। अनुभाग आधार पर आईबीएम की संशोधित स्वीकृत सीमा को भारत के राजपत्र संख्या 31/72/2009-एम.3.वॉल्य.1 (भाग 1), तारीख 15 मई 2018 के माध्यम से अधिसूचित कर दिया गया। नई कार्यबल क्षमता को कार्यान्वित करने के लिए कई अनुभागों में नियुक्ति के नियमों को अंतिम रूप देने का काम चल रहा है।


    माइनिंग टेनमेंट सिस्टम (एमटीएस)


    आईबीएम एक एमटीएस की स्थापना पर काम कर रहा है, जिसमें पूरे खनिज रियायत चक्र का स्वचालन शामिल हो सकता है। इसकी शुरुआत संभावित खनिज क्षेत्र की पहचान से होगी और खान बंद होने पर खत्म होगी। इसके माध्यम से विभिन्न पक्षों को इलेक्ट्रॉनिक फाइलों के रियल टाइम आधार पर हस्तांतरण और डाटा के लेनदेन पर काम किया जा रहा है। एमटीएस के लिए एम/एस विप्रो की कार्यान्वयन एजेंसी के तौर पर और एम/एस एनआईएसजी, हैदराबाद की परियोजना प्रबंधन इकाई (पीएमयू) के तौर पर पहचान की गई है। बाद में प्रधानमंत्री खनिज क्षेत्र कल्याण योजना (पीएमकेकेकेवाई) को एमटीएस के भाग के तौर पर शामिल कर लिया गया। प्रधानमंत्री खनिज क्षेत्र कल्याण योजना के एसआरएस दस्तावेज के साथ ही चरण-एक के लिए सिस्टम डिजाइन डॉक्यूमेंट (एसडीडी) को कोर समिति ने 30.01.2018 को मंजूरी दे दी थी। माननीय खान मंत्री श्री नरेंद्र सिंह तोमर ने 20.03.2018 को हुए तीसरे राष्ट्रीय खान एवं खनिज सम्मेलन के दौरान एमटीएस परियोजना के तीन मॉड्यूलों पीएमकेकेकेवाई, पंजीकरण और डेली रिटर्न का शुभारम्भ किया। पीएमकेकेकेवाई में 27.08.2018 से जिला स्तर पर डाटा एंट्री की शुरुआत हो गई और अधिकांश राज्यों ने भी डाटा एंट्री की शुरुआत कर दी है। जल्द ही पीएमकेकेकेवाई के लिए शिकायत प्रबंधन और एक मोबाइल ऐप का शुभारम्भ कर दिया जाएगा। पंजीकरण और रिटर्न मॉड्यूल भी जल्द ही शुरू हो जाएंगे।


    परियोजना “सुदूर दृष्टि”


    आईबीएम ने “आईबीएम में सुदूर संवेदन प्रयोगशाला की स्थापना में तकनीक सहयोग सहित तीन साल तक सैटेलाइट चित्रों के उपयोग से खनन गतिविधियों की निगरानी और आईबीएम अधिकारियों के लिए क्षमता निर्माण” पर पायलट परियोजना को पूरा करने के लिए 21.01.2016 को राष्ट्रीय दूरस्थ संवेदन केंद्र, इसरो के साथ एक समझौते (एमओयू) पर हस्ताक्षर किए थे। हैदराबाद और नागपुर में भी दो दूरस्थ संवेदन प्रयोगशालाओं की स्थापना की जा रही है। दूरस्थ संवेदन तकनीक के क्षेत्र में इस्तेमाल के लिए 25.04.2018 को एमओआईएल लिमिटेड के साथ भी एक एमओयू किया गया है।


    खनिजों की मूल्य सीमा में संशोधन


    आईबीएम के पास खनिज संरक्षण और विकास नियम, 2017 के नियम 12 के उप नियम 7 के अंतर्गत समय-समय पर खनिजों की मूल्य सीमा की समीक्षा का भी अधिकार है। परिस्थितियों पर विचार करने और पक्षधारकों के विचारों पर आकलन पर विचार- विमर्श के बाद आईबीएम ने सभी पक्षधारकों और आम जनता से टिप्पणियां और सुझाव आमंत्रित किए थे। साथ ही वर्ष 2017 के दौरान गोवा, भुवनेश्वर, नौमुंदी, गांधीनगर और नागपुर में खनिजों की मूल्य सीमा पर पांच कार्यशालाओं का आयोजन भी किया। पक्षधारकों के सुझावों और टिप्पणियों की जांच करने के बाद अधिसूचना संख्या सी-284/3/सीएमजी/2017, तारीख 25.04.2018 के माध्यम से 11 खनिजों की मूल्य सीमा का निर्धारण कर दिया गया।


    नेशनल एल्युमीनियम कंपनी लिमिटेड (नालको)


    वित्त वर्ष 2017-18 के लिए प्रदर्शन के मुख्य बिंदुः

      * कंपनी ने वित्त वर्ष 2017-18 के दौरान 100 प्रतिशत वृद्धि के साथ 1,342 करोड़ रुपये का शुद्ध लाभ अर्जित किया, जबकि एक साल पहले समान अवधि में शुद्ध लाभ 669 करोड़ रुपये रहा था।
      * वर्ष के दौरान सकल बिक्री 9,376 करोड़ रुपये (स्थापना के बाद से अधिकतम) रही, जो बीते साल की तुलना में 26 प्रतिशत ज्यादा रही।
      * कंपनी ने वर्ष के दौरान 4,076 करोड़ रुपये की निर्यात आय अर्जित की, जो बीते साल की तुलना में 12 प्रतिशत ज्यादा रही। यह निर्यात आय कंपनी की स्थापना के बाद से सबसे ज्यादा रही।
      * कंपनी 1102 करोड़ रुपये (114 प्रतिशत) का लाभंश दिया, जो स्थापना के बाद से सबसे ज्यादा रहा।
      * वित्त वर्ष 2017-18 के दौरान 1080 करोड़ रुपये का कैपेक्स हासिल किया गया, जो 2009-10 में स्थापना के बाद सबसे ज्यादा रहा।

    सामाजिक दायित्व निर्वहन:

      * वित्त वर्ष 2017-18 के दौरान नालको ने सीएसआर गतिविधियों पर 29.01 करोड़ रुपये का व्यय किया, जबकि इस मद में 27.88 रुपये का आवंटन किया गया था।
      * माननीय प्रधानमंत्री के “बेटी बचाओ और बेटी पढ़ाओ” अभियान से जुड़ते हुए नालको ने नालको की लाड़ली योजना के अंतर्कत वित्त वर्ष 2017-18 के दौरान 100 गरीब एवं मेधावी लड़कियों (कुल- 277) को गोद लिया।
      * प्रधानमंत्री के स्वच्छ भारत अभियान और तीर्थ विकास कार्यक्रम के अंतर्गत कंपनी ने तीर्थ नगरी पुरी के व्यापक विकास के लिए 22 परियोजनाओं को अपने हाथ में लिया। इस कार्यक्रम के अंतर्गत गांधी पार्क का विकास और सौंदर्यीकरण, स्वच्छ और सुरक्षित पेयजल की आपूर्ति के लिए 12 वाटर पोस्ट की स्थापना, श्री जगन्नाथ मंदिर के अंदर संग्रहालय का पुनरोद्धार और बैटरी चालित वाहनों की पेशकश से वरिष्ठ नागरिकों एवं दिव्यांगों के लिए सुविधाएं देने जैसी कुछ परियोजनाएं पूरी कर ली गई हैं।
      * छोटे गांवों में रहने वालों को बेहतर स्वास्थ्य सुविधाएं मुहैया कराने के लिए नालको अंगुल और दमनजोड़ी में 9 मोबाइल स्वास्थ्य इकाइयों (एमएचयू) का परिचालन कर रही है। 2017-18 के दौरान एमएचयू के माध्यम से 1 लाख से ज्यादा मरीजों का इलाज किया गया।
      * जुड़वां शहर भुवनेश्वर-कटक में वरिष्ठ नागरिकों, दिव्यांगों और गरीबों के मुफ्त में बैटरी चालित वाहन सेवा का शुभारम्भ किया गया।
      * स्वास्थ्य उपचारः अगस्त, 2018 में एम्स, भुवनेश्वर में एक रात्रि निर्माण स्थल के निर्माण के लिए शिलान्यास किया गया, जिससे दूरदराज के स्थानों से उपचार के लिए आने वाले मरीजों और उनके तीमारदारों को लाभ मिलेगा। अंगुल में एक सुपर स्पेशियल्टी आई केयर सेंटर का निर्माण कार्य तेजी से जारी है, जिससे दूरदराज के लोगों को बेहतर स्वास्थ्य सुविधाएं मिल सकेंगी।

    स्वच्छ तीर्थ शहर


    नालको ने स्वच्छ तीर्थ शहर पहल के अंतर्गत श्री जगन्नाथ मंदिर, पुरी के सौंदर्यीकरण का काम अपने हाथ में लिया। श्री जगन्नाथ मंदिर को प्रकाशमय करने का काम पूरा हो गया है। वीआईपी रोड, पुरी के दोनों तरफ की दीवारों को सौंदर्यीकृत कर दिया गया है, जो जगन्नाथ संस्कृति पर आधारित है। पुरी के गांधी पार्क का पुनरोद्धार और सौंदर्यीकरण का काम भी पूरा हो गया है।


    जवाहरलाल नेहरू एल्युमीनियम शोध विकास एवं डिजाइन केंद्र


    (जेएनएआरडीडीसी, नागपुर)


    वर्ष 2017-18 के दौरान जेएनएआरडीडीसी ने स्वदेशी तौर पर विकसित की गईं आरएंडडी प्रक्रियाओं के लिए आठ पेटेंट फाइल किए गए। लाल मिट्टी और फ्लाई ऐश के मिश्रण के इस्तेमाल से लाइट वेट फोम्ड ब्रिक्स (एलडब्ल्यूएफबी) बनाने की प्रक्रिया के लिए पेटेंट मांगा था। जेएनएआरडीडीसीके निदेशक ने ऊर्जा दक्षता ब्यूरो (बीईई) द्वारा एल्युमीनियम सेक्टर के लिए बनाए गए कार्यबल के चेयरमैन होते हुए ऊर्जा दक्षता के लिहाज से उद्योगों के प्रदर्शन के मूल्यांकन के लिए भारतीय एल्युमीनियम उद्योगों के ऊर्जा ऑडिट रिपोर्टों के मूल्यांकन की निगरानी की।


    राष्ट्रीय खान एवं खनिज सम्मेलन (एनसीएमएम)


    खान मंत्रालय ने 13 जुलाई, 2018 को मध्य प्रदेश के इंदौर में चौथे राष्ट्रीय खान एवं खनिज सम्मेलन का आयोजन किया। इस सम्मेलन में राज्य खनन मंत्रियों, एमओईएफसीसी सहित केंद्रीय मंत्रालयों के अधिकारियों, राज्य सरकार के अधिकारियों, खनन उद्योग के सीईओ, उद्योग संगठनों, शैक्षणिक संस्थानों और अन्य ने हिस्सा लिया।


    पहली बार सम्मेलन में एक सम्मेलन का आयोजन किया गया था, जिसमें राज्यों ने अपने उन खनिज ब्लॉकों से संबंधित स्टाल लगाए जिन्हें वर्ष 2018-19 में नीलाम किया जाना था। उत्खनन एजेंसियों (जीएसआई और एमईसीएल), लेनदेन परामर्शकों (एसबीआईकैप, क्रिसिल, केपीएमजी), डीजीपीएस सर्वे एजेंसी (एमईसीओएन) जैसी नीलामी से पहले की तैयारियों से जुड़ी एजेंसियों ने भी इसमें अपने स्टाल लगाए। आईबीएम और एमओईएफसीसी ने भी खनन योजना और ईसी एंड एफसी प्रक्रियाओं से जुड़े स्टाल लगाए। सार्वजनिक और निजी क्षेत्र की कंपनियों ने खनन क्षेत्र के निवेशकों के सामने खनिज और धातु उद्योग के लिए अपनी योजनाओं का प्रदर्शन किया, जिससे उन्हें निवेश से जुड़े फैसले लेने में आसानी हो सके।


    सम्मेलन के दौरान दो तकनीक सत्र भी आयोजित किए गए। राज्य सरकारों ने उन खनिज ब्लॉकों का प्रदर्शन भी किया, जिन्हें वित्त वर्ष 2018-19 के दौरान नीलाम किया जाना है। दूसरे तकनीक सत्र के दौरान एक खनिज ब्लॉक की नीलामी के विभिन्न चरणों और परिचालन के प्रस्तुतीकरण की खासी सराहना की गई।


    माननीय खान मंत्रियों ने इस उद्योग के अग्रणी उद्योगपतियों के साथ एक राउंड टेबल का भी आयोजन किया। इस दौरान सांविधिक स्वीकृतियों से जुड़े अहम मुद्दों पर भी व्यापक चर्चा की गई और खनिज क्षेत्र के सुधार एवं विकास पर सुझाव मांगे गए।


    <><<><><><>


    APS/SNC

    
    
    (Release ID: 1559773) Visitor Counter : 48
    
    
    
    
    

*