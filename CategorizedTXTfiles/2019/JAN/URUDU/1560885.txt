      وزارت دفاع

      آگ سے تحفظ فراہم کرنے کی ٹیکنالوجیوں اور خدمات سے متعلق ڈی آر ڈی او کی ورکشاپ
      Posted On: 21 JAN 2019 8:47PM by PIB Delhi


    نئیدہلی۔ 22 ؍جنوری۔رکشا راجیہ منتری ڈاکٹر سبھاش بھامرے نے ’آگ سے سلامتی فراہم کرنے والی ٹیکنالوجیاں اور خدمات‘ کے موضوع پر دفاعی تحقیق وترقیات ادارے (ڈی آر ڈی او ) کی ورکشاپ کاافتتاح کیا۔ وزارت داخلہ کے فائر ایڈوائزر جناب ڈی کے شمی نے بھی اس تقریب میں شرکت کی۔ دفاعی تحقیق وترقیات کے سکریٹری اور ڈی آر ڈی او کے چیئرمین ڈاکٹر جی ستیش ریڈی بھی اس موقع پر موجود تھے۔


    ڈاکٹر سبھاش بھامرے نے اپنے افتتاحی کلمات میں ڈی آر ڈی او کو اس ورکشاپ کے اہتمام کیلئے مبارکباد پیش کی اور کہا کہ آگ سے لاحق ہونے والے نقصان کو کم کرنے کیلئے سب سے بہترین طریقہ یہ ہے کہ کسی بھی حادثے کے رونما ہونے سے پہلے ہی ممکنہ مضمر خطرات کی بہتر تفہیم ہو اور حفظ ماتقدم کے اقدامات عمل میں لائے جائیں۔ انہو ں نے مزید کہا کہ سی ایف ای ای ایس کے ذریعے وضع کی گئی ٹیکنالوجیاں سوِل شعبوں میں بھی استعمال کی جاسکتی ہیں اور ان کے تمام تر مضمرات کو بھرپور طریقے سے بروئے کار لایا جانا چاہئے۔


    ورکشاپ کااہتمام سینٹرفار فائر ، آتش گیر مادے اور ماحولیاتی سلامتی (سی ایف ای ای ایس ) نے کیا تھا۔ ڈی آر ڈی او کی ایک تجربہ گاہ نے ریاستی فائر خدمات کو بیدار کرنے کے مقصد سے نیز آگ سے متعلق حادثات کے ملحقہ خطرات ، انہیں کم کرنے اور اس کے خاتمے وغیرہ کیلئے اس ورکشاپ کااہتمام کیا تھا تاکہ ڈی آر ڈی او کے ذریعے وضع کی گئی ٹیکنالوجیوں کو آگ سے لاحق ہونے والے تمام ممکنہ نقصانات کے سدباب کیلئے استعمال کیا جاسکے۔ سی ایف ای ای ایس کے ذریعے تیار کی گئی مصنوعات اور ٹیکنالوجیوں کی ایک نمائش کا بھی اس ورکشاپ کے شانہ بہ شانہ اہتمام کیا گیا تھا۔


    ڈاکٹر جی ستیش ریڈی نے اپنے خطاب میں کہا کہ ڈی آر ڈی او کے ذریعے تیار کی گئی مصنوعات اور ٹیکنالوجیاں نہ صرف یہ کہ دفاعی شعبے میں استعمال ہورہی ہیں بلکہ انہیں سول شعبوں میں بھی استعمال کرنے کے باقاعدہ امکانات موجود ہیں۔ انہوں نے مزید کہا کہ ہمیں مواقع کی جانب نظر کرنی چاہئے اور اندرون ملک آگ سلامتی مصنوعات اور خدمات فراہم کرنے پر توجہ مرکوز کرنی چاہئے۔


    جناب ڈی کے شمی نے اپنی تقریر میں فائر سیفٹی ، کم لاگت والی مؤثر ٹیکنالوجی کے سلسلے میں جنہیں ڈ ی آر ڈی او کو ڈیولپ کرنا ہے،مختصر مدتی اور طویل مدتی لائحہ عمل برائے تحقیق وترقیات کے لئے کور گروپ کی تشکیل کی ضرورت نمایاں کی۔ انہوں نے مزید کہا کہ ڈی آر ڈی او کے ذریعے تیار کی گئی اشیاء اور ٹیکنالوجیاں ریاستی فائر خدمات میں بھی متعارف کرائی جاسکتی ہیں۔


    ڈی آر ڈی او ہیڈ کوارٹر میں ،ایس اے ایم کی ڈائرکٹر جنرل ، ڈاکٹر چترا راج گوپال نے مندوبین کا خیرمقدم کیااورکہا کہ فائر فائٹنگ کو مؤثر طریقے سے ترقی دینے کیلئے فائر خدمات کو باقاعدہ طور پر آراستہ کیا جانا چاہئے اور جدید ترین ٹیکنالوجیاں اور ساز وسامان فراہم کرایا جانا چاہئے۔ موصوفہ نے مزید کہاکہ ڈی آر ڈی او جدید ترین فائر سیفٹی ٹیکنالوجی اور سی ایف ای ای ایس کے ذریعے مسلح دستوں کیلئے وضع کی گئی ٹیکنالوجیوں اور مصنوعات کے تئیں بیدا ری پیدا کرنے میں ایک اہم کردار ادا کرسکتا ہے۔


    ورکشاپ کا افتتاحی اجلاس مکمل ہونے کےبعد ایک تکنیکی پرزنٹیشن ، پینل تبادلہ خیالات اور پروڈکٹس ڈیمانسٹریشن کا بھی اہتمام کیا گیا۔ بڑی تعداد میں مندوبین جن میں ریاستی فائر خدمات کے ڈائرکٹر جنرل حضرات اور ڈائرکٹر حضرات اور متعدد ریاستوں کے فائر چیف حضرات بھی شریک تھے ، نیز مرکز کے زیر انتظام علاقوں کے متعلقہ افسران نے بھی ورکشاپ میں حصہ لیا۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    U-463

    
    
    (Release ID: 1560885) Visitor Counter : 1
    
    
      Read this release in: English