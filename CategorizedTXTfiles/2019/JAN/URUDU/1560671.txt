      نائب صدر جمہوریہ ہند کا سکریٹریٹ

      دہشت گردی، بدعنوانی کو ختم کرنے اور آب وہوا کی تبدیلی کا سامنا کرنے کے لیے عالمی برادری کو ایک ساتھ آگے آنا چاہیے: نائب صدر جمہوریہ
      
      حکومت کے ذریعے شروع کی گئی اصلاحات نے ہندوستان کو غیرملکی سرمایہ کاری کے لیے ایک پسندیدہ مقام بنایا ہے: نائب صدر جمہوریہ؛ سرمایہ کاروں کو راغب کرنے اور صنعت کاری کو فروغ دینے کے لیے مختلف ریاستوں کے درمیان مسابقت کی تعریف ہونی چاہیے: نائب صدر جمہوریہ؛ وائبرینٹ گجرات سمٹ نے دو طرفہ تجارت، کاروبار اور سرمایہ کاری کے لیے ہندوستان کی تیاری کا پیغام دنیا کو بھیجا ہے: نائب صدر جمہوریہ کا 9ویں وائبرینٹ گجرات سمٹ کے الوادعی اجلاس سے خطاب

      Posted On: 20 JAN 2019 7:32PM by PIB Delhi

    نئی دہلی، 20 /جنوری نائب صدر جمہوریہ جناب ایم وینکیا نائیڈو نے کہا کہ دہشت گردی، آب وہوا کی تبدیلی اور بدعنوانی وہ تین اہم چیلنج ہیں جن کا آج دنیا کو سامنا کرنا پڑ رہا ہے۔ انھوں نے ان کا سامنا کرنے کے لیے عالمی برادری سے متحد ہونے کی اپیل کی۔


    اتوار کے روز گاندھی نگر میں 9ویں وائبرین گجرات گلوبل سمٹ سے خطاب کرتے ہوئے انھوں نے کہا کہ دہشت گردی انسانیت کی دشمن ہے۔ انھوں نے اس لعنت کے خاتمے کے لیے دنیا کے تمام ملکوں سے متحد ہونے کی اپیل کی۔ اسی طرح آب وہوا کی تبدیلی کو اثر کو کم سے کم کرنے کے لیے سبھی کو مل کر کوششیں کرنی ہوں گی۔


    انھوں نے کہا کہ بدعنوانی پوری دنیا کا مسئلہ ہے اور تمام ممالک سے انھوں نے اپیل کی کہ وہ مفرور اقتصادی مجرموں کو ان کے ملکوں کو سونپنے اور غیر قانونی بینک کھاتوں سے متعلق معلومات کے تبادلے کے لیے رضامند ہوں ۔


    اس بات کا مشاہدہ کرتے ہوئے کہ گذشتہ چند برسوں میں حکومت کے ذریعے کی گئی اصلاحات میں ہندوستان کو دنیا میں سرمایہ کاری کے لیے بہترین مقام بنا دیا ہے، انھوں نے کہا کہ غیر ملکی سرمایہ کاروں کے لیے یہی مناسب وقت ہے کہ وہ ریئل ایسٹیٹ سے لے کر صحت دیکھ ریکھ تک کے مختلف شعبوں میں ہندوستان کے پیش کردہ امکانات کا فائدہ اٹھائیں۔


    انھوں نے کہا کہ آج عالمی معیشت میں ہندوستان ایک روشن مقام ہے۔عالمی کارپوریشن ہندوستان کی جانب اس لیے راغب ہو رہے ہیں کہ ہندوستانی صارفین کے بازار میں بہت زیادہ امکانات ہیں جن کا فائدہ نہیں اٹھایا گیا ہے۔ ہندوستان صارفین کا بازار بہت بڑا ہے اور یہاں کے لوگوں کی آمدنی میں بھی اضافہ ہو رہا ہے۔ آج ہندوستان دوسرا سب سے بڑا موبائل فون مینوفیکچرر ہے۔


    کاروبار کرنے میں آسانی کے معاملے میں عالمی بینک کے مطابق ہندوستان کی درجہ بندی بہتر ہوئی ہے اور وہ 77ویں مقام پر آگیا ہے۔ نوٹ بندی، جی ایس ٹی، انسالوینسی اینڈ بینکرپٹسی کوڈ، پرانے پڑچکے قوانین کو رد کیے جانے، سڑک اور ہوائی رابطوں کو فروغ دینے، بنیادی ڈھانچے ، مکانات اور زرعی شعبوں پر توجہ مرکوز کرنے جیسے اقدامات نےمعیشت کو بہت فروغ دیا ہے۔ انھوں نے کہا کہ زیادہ تر شعبوں کوآٹومیٹک طریقہ کار سے ایف ڈی آئی کے ذریعے 100 فیصد غیر ملکی شراکت داری کے لیے کھولنے سے معیشت کواور زیادہ فروغ ملنے کی توقع ہے۔


    عالمی بینک کی تازہ ترین پیشگوئی کا ذکر کرتے ہوئے جناب وینکیا نائیڈو نے کہا کہ ہندوستان دنیا میں سب سے تیز رفتار ترقی کرنے والی بڑی معیشت بنا رہے گا۔


    ہندوستان کی ترقی کی کہانی پر اعتماد ظاہر کرتے ہوئے انھوں نے کہا کہ ہندوستانی معیشت کا سائز جلد ہی پانچ ٹریلین امریکی ڈالر کو چھو لے گا اور 2030 تک یہ دوگنا ہوکر 10 ٹریلین امریکی ڈالر ہوجائے گا۔


    کوآپریٹیو اور مسابقتی وفاق کے ہندوستان کے بے مثال ماڈل کو شمولیت والی ترقی اور خوشحالی کے لیے مناسب بتاتے ہوئے نائب صدر جمہوریہ نے سرمایہ کاروں کو راغب کرنے اور صنعت کاری کو فروغ دینے کے لیے مختلف ریاستوں کے درمیان مسابقت کی تعریف کی۔


    سرمایہ کاری کے مواقع فراہم کراتے ہوئے ریاستوں کے درمیان ایک درخشاں مثال کے طور پر ابھرنے کے لیے انھوں نے گجرات حکومت کی ستائش کی۔


    جناب وینکیا نائیڈو نے کہا کہ ہندوستان اور گجرات کی کایا پلٹ اس بات کا ثبوت ہے کہ ہم دنیا کے نقشے پر رہنے اور کاروبار کرنے کے لیے ہندوستان کو ایک پسندیدہ مقام بنانے کا مضبوط ارادہ رکھتے ہیں۔ انھوں نے کہا کہ حقیقت میں وزیر اعظم جناب نریندر مودی کے تین لفظی منتر ‘‘اصلاح، عمل اور کایا پلٹ’’ کا مقصد ہندوستان کو اونچائیوں پر لے جانے کے لیے تمام شعبوں کی کایا پلٹ کرنا ہے۔


    ترقی یافتہ ممالک سے ہندوستان کو ٹیکنالوجی کے تبادلے کی راہ ہموار کرنے کا مطالبہ کرتے ہوئے انھوں نے کہا کہ ‘‘بار بار ہم یہ ثابت کرچکے ہیں کہ ہم ایک ذمہ دار ملک ہیں، ہم کاپی رائٹ قوانین کے تحفظ کے لیے موافق ماحول تیار کریں گے تاکہ کسی کو ہمیں ٹیکنالوجی دینے میں ہچکچاہٹ نہ ہو، ہمارے ملک کی لیاقت، اختراعی مصنوعات اور سولیوشن تیار کرنے میں اس ٹیکنالوجی کی مدد سے کام کرے گی’’۔


    نائب صدر جمہوریہ نے کہا کہ ہندوستانی کمپنیاں سرمایہ کاری کرنے، اشیا فروخت کرنے اور برآمد کرنے کے لیے نئے بازاروں کی تلاش میں ہیں لیکن سب سے زیادہ اہم یہ ہے کہ ہم تجارت اور سرمایہ کاری سے آگے کی طرف دیکھ رہے ہیں۔ ہم ممالک کے درمیان طویل مدت تک قائم رہنے والے تعلقات قائم کرنے کے خواہشمند ہیں، جو کہ اعتماد اور تعاون سے فروغ پائیں گے۔ معیشت، سماجی اور ثقافتی ماحول سے متعلق مسائل، بالخصوص آج کی دنیا میں جو کہ بہت زیادہ ناموافق ہے، کو حل کرنے اعتماد اور تعاون بہت زیادہ اہمیت کے حامل ہیں۔


    ۔ ۔ ۔ ۔ ۔ ۔ ۔ ۔ ۔ ۔


    ( م ن ۔اگ۔ را ۔ 20 - 01 - 2019 )


    U. No. 439


    

    
    (Release ID: 1560671) Visitor Counter : 9