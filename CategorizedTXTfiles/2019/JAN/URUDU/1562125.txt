      وزارت اطلاعات ونشریات

      دور درشن پر منفرد سفر نامہ ‘رگ رگ میں گنگا’ کا آغاز
      
      کوئز شو ‘میری گنگا’ بھی لانچ کیاگیا
      
      Posted On: 31 JAN 2019 7:22PM by PIB Delhi


    نئی دہلی۔31؍جنوری۔آبی وسائل، ندیوں کے فروغ، دریائے گنگا کی باز بحالی، سڑک ٹرانسپورٹ، شاہراہوں اور جہاز رانی کے امور کے مرکزی وزیر جناب نتن گڈکری اور وزیر مملکت برائے اطلاعات ونشریات (آزادانہ چارج) نوجوانوں کے امور اور کھیل کود کے امور کے وزیر کرنل راجیہ وردھن راٹھور (ریٹائرڈ) نے آج دور درشن پر ایک منفرد سفر نامہ ‘رگ رگ میں گنگا’ اور ‘میری گنگا’ کے عنوان سے کوئز شو لانچ کیا۔


    واضح ہو کہ دور درشن نے ‘رگ رگ میں گنگا’ نیشنل مشن فار کلین گنگا (این ایم سی جی) کے اشتراک سے بنائی ہے۔ 21 ایپی سود پر مشتمل اس سیریز میں گومک سے گنگا ساگر تک کے دریائے گنگا کے سفر کا احاطہ کیاگیا ہے۔اس کی فلم بندی ڈرون کیمروں اور ایچ ڈی فارما والے گوپرو جیسے جدید کیمروں کے ذریعہ کی گئی ہے۔ معروف اداکار جناب راجیو کھندیلوال نے اس سیریز میں اینکر کی ذمہ داری ادا کی ہے۔ اس سیریز کی نمائش دور درشن پر 2 فروری 2019 سے شروع ہوگی۔ اسے ڈی ڈی نیشنل پر سنیچر اور اتوار کو 9 بجے شب میں دکھایا جائے گا۔ اس شو میں دریائے گنگا کی باز بحالی کا پیغام دیاگیا ہے، جبکہ دریائے گنگا کو صاف بنانے کے لئے حکومت کی کوششوں کی اطلاعات بھی انتہائی دلچسپ اور منفرد طریقے سے دی گئی ہے۔


    دور درشن نے این ایم سی جی کے اشتراک سے ‘میری گنگا’ سیریز تیار کی ہے، اس کا مقصد ملک کے تمام علاقوں کے بچوں میں گنگا کی صفائی کے مقصد کے بارے میں دلچسپی پیدا کرنا ہے۔


    اس موقع پر اپنی تقریر میں جناب نتن گڈکری نے دریائے گنگا کے صاف ستھرے، بے روک اور پاک بہاؤ کو یقینی بنانے کی سرکار کی کوششوں پر روشنی ڈالی۔ انہوں نے ٹھوس اور سیال کچرے کے انتظام وانصرام کے پروجیکٹ کی مثال دیتے ہوئے دریائے گنگا کو صاف ستھرا بنانے کی کوششوں میں کچرے کو دولت پیدا کرنے کے لئے استعمال کرنے پر زور دیا۔ اس موقع پر انہوں نے سرکار کی اس قسم کی کوششوں سے سیاحت اور ملازمت کے مواقع پر مرتب ہونے والے مثبت اثرات کا بھی ذکر کیا۔


    کرنل راجیہ وردھن سنگھ راٹھور نے اِس جدت طراز اور دلچسپ شو کی ستائش کرتے ہوئے ملک کے لوگوں کو دریائے گنگا کی صفائی کے بارے میں باخبر کرنے اور اس سلسلے میں سرکار کے ذریعے کی جانے والی کوششوں کا ذکر کیا۔ انہوں نے روز مرہ کی زندگی میں سوچھتا کو شامل کرنے کے تئیں لوگوں کی سوچ میں تبدیلی پیدا کرنے کی سرکار کی کوششوں پر بھی روشنی ڈالی۔


    اس موقع پر دور درشن کی ڈائریکٹر جنرل محترمہ سپریا ساہو نے اپنی تقریر میں ‘رگ رگ میں گنگا’ کی فلم سازی میں استعمال کئے جانے والے جدید ترین ڈرون کیمروں، اور گوپرو کیمروں کی تکنیک کے بارے میں بتایا۔ انہوں نے یہ بھی بتایا کہ اِس شو کو ملک کے دیگر علاقوں کے ناظرین کے لئے دیگر علاقائی زبانوں میں بھی ڈب کیا جائے۔


    اس تقریب میں ممبر پارلیمنٹ جناب منوج تیواری، آبی وسائل، ندیوں کے فروغ اور دریائے گنگا کی بازبحالی کے امور کی وزارت کے سکریٹری جناب یو پی سنگھ، اطلاعات ونشریات کے امور کی وزارت کے سکریٹری جناب امت کھڑے، نیشنل مشن فار کلین گنگا (این ایم سی جی) کے ڈائریکٹر جنرل جناب آر آر مشرا، پرسار بھارتی کے چیف ایگزیکٹو افسر جناب ششی شکھر ویمپتی، پرسار بھارتی کے رکن (مالیات) جناب راجیو سنگھ، آل انڈیا ریڈیو کے ڈائریکٹر جنرل جناب ایف شہریار، این ایس ڈی؍ اے آئی آر کی ڈائریکٹر جنرل محترمہ ایرا جوشی، ڈی ڈی نیوز کے ڈائریکٹر جنرل جناب میانک اگروال اور دیگر سرکردہ شخصیات بھی شامل تھیں۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ ج م۔ع ر


    U-614

    
    
    (Release ID: 1562125) Visitor Counter : 6