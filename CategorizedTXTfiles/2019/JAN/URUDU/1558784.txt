      وزیراعظم کا دفتر

      ا وڈیشہ کے باری پدا کے عظیم الشان جلسے میں وزیراعظم نریندر مودی کی تقریر
      Posted On: 06 JAN 2019 2:19PM by PIB Delhi


    جے جگن ناتھ – جے جگن ناتھ


    جے جگن ناتھ – جے جگن ناتھ


    جے جگن ناتھ – جے جگن ناتھ


    دو ہفتے میں دوسری بار مجھے آپ سب کے بیچ آنے کا موقع ملا ہے۔ پچھلی بار خورد آیا تھا، تو آپ لوگوں نے سارے پرانے ریکارڈ توڑ دیئے تھے۔ دیکھئے میدان چھوٹا پڑ گیا ہے۔ آج جہاں ہیں، وہیں رک جائیے۔ آگے بڑھنے کی کوشش نہ کیجئے، جگہ ہی نہیں ہے۔ میری آپ سے گزارش ہے کہ آپ جہاں ہیں، وہیں ٹھہر جایئے۔


    بھارت ماتا کی جئے


    بھارت ماتا کی جئے


    پچھلی بار جب میں خورد میں آیا تھا تو آپ نے سارے ریکارڈ توڑ دیئے تھے۔ آج یہاں باری پدا میں آپ نے اس ریکارڈ کو بھی توڑ دیا ہے۔ اوڈیشہ کے لوگوں کی اس بے پناہ محبت، اس آشیرواد سے میں انتہائی جذباتی ہوگیا تھا۔ آپ کے اس جوش، آپ کے اس نئے اعتماد سے میں نئے اوڈیشہ کی تعمیرکی للک بھی دکھائی دیتی ہے۔


    ساتھیوں! آج جب باری پدا آیا ہوں تو مہاراجہ شری رام چندربنجھ دیو کی یاد قدرتی طور سے ہی آگئی ہے۔ ہم اوڈیشہ کے لیے یہاں کی ترقی کے لیے، یہاں کی زبان اور تہذیب کے لیے انہوں نے جو خدمات دی ہیں، ان کے نقوش مٹائے نہیں جاسکتے۔ اڑیہ زبان کی سب سے قدیم ڈکشنری دینے والے مہاراج پورن چندر بنجھ دیو اور سنتھالی زبان کے رسم الخط کو تیار کرنے والے پنڈت رگھوناتھ مرمو جیسے عظیم عالموں کو بھی سلام کرتاہوں۔ بھارتیہ جنتاپارٹی کے لیے یہ بات انتہائی قابل فخر ہے کہ آنجہانی اٹل بہاری واجپئی جی کی سرکار ہی سنتھالی کو آئین کی آٹھویں فہرست میں شامل کیا تھا۔


    بھائیوں اور بہنوں!


    پچھلی بار جب میں خود آیا تھا تو مجھے وہاں انقلاب پایہ کے قائدوں کو اعزاز دینے کا موقع ملا تھا۔ ملک کے بہادر بیٹے بیٹیوں، اپنے پرانے افتخار، اپنی تہذیب کی حفاظت کرتے ہوئے اسے سنجوتے ہوئے ہم آگے بڑھ سکتے ہیں۔ اسی سوچ کے ساتھ اوڈیشہ کی مالامال تہذیبی روایت ، پوری اور کونارک جیسے عقیدت کے متعدد مقامات کو جدید طریقے سے محفوظ کرنے کی کوششیں مسلسل کی جارہی ہیں۔


    اسی کڑی میں آج رسک آریہ مندر اور ہری پور گڑھ کے پرانے قلعے کو محفوظ کرنے اور ترقی سے متعلق منصوبوں کا افتتاح کیا گیا ہے۔ اسی کے ساتھ ساتھ اوڈیشہ کے لیے سڑک، ریل، گیس، انفراسٹراکچر کے ہزاروں منصوبے عوام الناس کو پیش کیے گیے ہیں، ان کا افتتاح کیا گیا ہے اور ان کا سنگ بنیاد رکھا گیا ہے۔ ترقی کے ان سبھی منصوبوں کے لیے آپ سبھی کو بہت بہت مبارک باد۔


    ساتھیوں!


    تحریک آزادی میں اوڈیشہ کی ، یہاں کے قبائلی بھائی بہنوں کی عظیم خدمات رہی ہیں اور میرا تو ایک رشتہ اور بھی یہاں سے ہے، گجرات کے ڈانڈی اور یہاں کے انجوڈی ، دونوں کو مہاتما گاندھی اور تحریک نمک سے جوڑتے ہیں۔ جب ہم ایسی مقدس سرزمین پر کھڑے ہیں، اس وقت ایک بار پھر ملک کے لیے مر مٹنے والوں کو یاد کرنا بہت ہی خوش نصیب لمحہ ہوتا ہے۔ ایسے وقت میں ان سبھی عظیم شخصیات کو یاد کرتے ہوئے، شہیدوں کو یاد کرت ہوئے، اس عظیم روایت کی حفاظت کرنے والوں کو یاد کرتے ہوئے دونوں ہاتھ اوپر کرکے پوری طاقت سے بولیے۔


    بھارت ماتا کی جئے


    بھارت ماتا کی جئے


    وندے ماترم


    وندے ماترم


    وندے ماترم


    بھائیوں اور بہنوں!


    یہ نعرہ اس لیے لگانا پڑ رہا ہے، کیونکہ ملک میں کچھ لوگوں کو اس سے بھی تکلیف ہونے والی ہے۔ ملک کی سب سے پرانی پارٹی کے لیڈر مجھ سے کہتے ہیں کہ مودی بھارت ماتا کی جئے سے لوگوں کو سلام کیوں کرتے ہیں۔


    ساتھیوں!


    ابھی مدھیہ پردیش میں نئی سرکار بنی ہے، اس سرکار کی ترجیح دیکھئے، یہ مکمل اکثریت کے ساتھ نہیں آئے ہیں، ان کی ترجیح دیکھئے اور اسے سمجھئے۔ وہاں ہنگ اسمبلی نے کانگریس کی جو سرکار بنی ہے، اس نے ہی سب سے پہلا کام کیا، وندے ماترم پر ہلہ بول دیا۔ ایک طوفان برپا ہوگیا۔ اب بچنے کا راستہ تلاش کررہے ہیں۔ دوسرا کام یہ کیا کہ جمہوریت کی حفاظت کے لیے ایمرجنسی جیسے ظلم کے خلاف لڑنے والے لیڈروں کو وہاں کی سرکار کی طرف سے جو پنشن ملتی تھی، وہ پنشن بھی کینسل کرنے کی کوشش ہورہی ہے۔ لیکن بھارتیہ جنتا پارٹی نے سبھی قوم پرستوں کی آواز میں دھار پیدا کردی ہے، جس کی بدولت پہلے انہیں وندے ماترم سے متعلق حکم واپس لینا پڑا اور اب ایمرجنسی کے عظیم لیڈروں کی پنشن بھی ان کو بحال ہی کرنی پڑے گی۔


    بھائیوں اور بہنوں!


    بھارت سے عقیدت، ملک کی آزادی اور ملک کی ترقی کے سفر میں ہماری خواتین کی طاقت کا کردار بہت اہم رہا ہے۔ اوڈیشہ کی خدمات تو اس معاملے میں اور بھی نمایاں رہی ہیں۔ یہ تو وہ جگہ ہے جہاں دیوی سبھدرا کے رتھ کو ماتائیں اور بہنیں کھینچتی ہیں۔ خواتین کے ذریعے دیوی سبھدرا کی رتھ کو کھینچنے کی روایت باری پداسے ہی شروع ہوئی ہے۔ یہ خواتین کی طاقت اور بااختیار بنائے جانے، ان کی عزت، ان کا احترم ذاتی اور غیرت نفس کی علامت ہے۔ خواتین کو بااختیار بنائے جانے کا جو کام اوڈیشہ صدیوں سے کرتا رہا ہے، موجودہ سرکار گزشتہ چار برسوں کے دوران اسے اور مضبوط اور مستحکم بنانے میں مصروف ہے۔آپ نے کل ہی پارلیمنٹ میں دیکھا ہوگا، ملک کی پہلی خواتین وزیر دفاع نے اپنی مہارت سے، اپنی طاقت سے، دفاع جیسے اہم موضوع کی گہرائی سے اور اپنی داخل کی سچائی کو مہارت کے ساتھ ملک میں جمہوریت کے مندر پارلیمنٹ میں قائم کردیا ہے۔


    میں ملک کی وزیر دفاع نرملا جی کو بہت بہت مبارک باد دیتاہوں۔ ملک کی آنکھوں میں دھول جھونکنے والوں کی نیت کو، ملک کے دفاع سے کھلواڑ کرنے والوں کی سیاست کو، اپنی تفریح کے لیے پارلیمنٹ کا استعمال کرنے والوں کے بچپنے کو وزیردفاع نرملا جی نے ملک کے سامنے اجاگر کردیا ہے۔


    ساتھیوں!


    2004 سے 2014 کے درمیان ملک کی فوج کو کیسے کمزور کرنے کی سازش رچی گئی، اب یہ ملک بھی دیکھ رہا ہے اور اس کی ہر باریکی کو سمجھ بھی رہا ہے۔ اب جب ہماری سرکار ان کی سازش کے جال سے ملک کی فوج کو باہر نکال رہی ہے، تو ہم ان کو کانٹے کی طرح کھٹکنے لگے ہیں۔ یہ کسی بھی قیمت پر چوکیدار کو راستے سے ہٹا دینا چاہتے ہیں۔ چوروں کی جماعت کہیں پر بھی ، سوسائٹی ہو، فلیٹ ہوں ، کارخانہ ہو، یا محلہ ہو، چور لوگ سب سے پہلے چوکیدار کو ہی ہٹانے کی سازش کرتے ہیں۔ جب تک چوکیدار ہے، چوروں کی دال گلتی نہیں ہے۔


    بھائیوں اور بہنوں!


    ان کو یہ صاف گوئی ، یہ سچائی اس لیے بھی کھٹک رہی ہے، کیونکہ ان کے راز کھل رہے ہیں، کہیں اخباروں میں ایک رپورٹ آئی ہے، ہیلی کاپٹر گھوٹالے کا بچولیہ کانگریس کے بدعنوانیوں کا رازدار مشیل ، جس کو بیرون ملک س یہاں لایا گیا ہے، اس کے ایک خط کا خلاصہ ہوا ہے اور خلاصہ یہ ہوا ہے کہ اس رازدار کی کانگریس کے اعلیٰ لیڈروں اور وزیروں سے گہرا تعلق تھا۔ ان کے ساتھ اٹھنا بیٹھنا ہوتا تھا۔ وزیراعظم کے دفتر میں کون سی فائل کہاں جارہی ہے، اس کی لمحے لمحے کی معلومات اس کو ہوتی تھی۔ شاید اتنی معلومات خود وزیراعظم کو نہیں ہوتی تھی، اس سے بھی زیادہ معلومات اس زمانے میں بچولیوں کو رہا کرتی تھی۔


    بھائیوں اور بہنوں!


    ملک کی فوج، ملک کی سلامتی، ملک کے لیے اسلحہ اور سامان جنگ کی خریداری کی فیصلہ کرنے والی کیبنٹ کمیٹی آن سیکوریٹی کی میٹنگ کی بھی پوری معلومات اس تک پہنچ جاتی تھی۔ اسی معلومات کو وہ دوسرے ملکوں تک پہنچاتا تھا، ہیلی کاپٹر کی خریداری پر کون سا وزیر کیا فیصلہ لے رہا ہے، وہ اس کی پوری تفصیلات دوسرے ملکوں کو بھیج رہا تھا۔


    ساتھیوں!


    سمجھ میں نہیں آتا کہ کانگریس نے سرکار چلائی ہے، یا اپنے مشیل ماما کا دربار چلایا ہے۔ میں آج صاف الفاظ میں کہنا چاہتا ہوں کہ ملک کے بجائے بچولیوں کے مفاد کی حفاظت میں جو جو بھی ملوث رہا ہے، اس کا پورا حساب جانچ ایجنسیاں کریں گی، ملک کے عوام کریں گے۔


    بھائیوں اور بہنوں!


    مرکزی سرکار ملک کی سلامتی کے لیے مسلسل بڑے اور سخت فیصلے لے رہی ہے۔ آپ مجھے بتائیں ایسے فیصلے لیے جانے چاہیے یا نہیں لیے جانے چاہیے۔ سخت فیصلے کیے جانے چاہیے یا نہیں کیے جانے چاہیے۔ ملک کی حفاظت کے لیے قدم اٹھائے جانے چاہیے یا نہیں اٹھائے جانے چاہیے۔ پہلی کی سرکاروں نے جو کیا، اسے جاری رکھنا چاہیے یا نہیں رکھنا چاہیے۔ اس کو روکنا چاہیے یا نہیں روکنا چاہیے، اس کا سدھار کرنا چاہیے یا نہیں کرنا چاہیے۔ ملک کی فوج کے ساتھ جنہوں نے ناانصافی کی ہے، ان کو بھی کٹہرے میں کھڑا کرنا چاہیے یا نہیں کرنا چاہیے۔


    بھائیوں اور بہنوں!


    میں آپ کو یقین دلاتا ہوں کہ قانون کسی کو نہیں چھوڑے گا۔


    بھائیوں اور بہنوں!


    جب میں خواتین کو بااختیار بنانے کے بات کررہا تھا، ہماری فوج میں بیٹیوں کو نئی خدمات تفویض کرنے کا کام ہماری سرکار نے کیا ہے، فضائیہ ہو، بحریہ ہو، ہماری بیٹیاں نئے ریکارڈ بنا رہی ہیں۔


    آج مرکزی سرکار خواتین کی حفاظت اور انہیں بااختیار بنانے کے لیے جو بھی کوششیں کررہی ہے، اس کا فائدہ اوڈیشہ کو بھی ملنا چاہیے، لیکن مجھے اس بات کا افسوس ہے کہ یہاں کی سرکار بیٹیوں سے متعلق اسکیموں کے تئیں سنجیدہ نہیں ہیں، تقریباً دو دہائیوں سے حکومت کرنے کے باوجود خواتین اور بچوں کی تعلیم، صحت، حفاظت اورروزگار جیسے تمام پیرامیٹر پر اوڈیشہ پچھڑ گیا ہے ، بہت پیچھے ہے۔


    ساتھیوں!


    مرکز کی بھارتیہ جنتا پارٹی سرکار نے بیٹیوں پر ظلم کرنے والوں کو پھانسی تک کی سزا کا قانون بنایا ہے۔ لیکن اوڈیشہ میں بیٹیوں کی حفاظت سوالوں کے دائرے میں ہیں۔ مقدس مذہبی شہر پوری میں سات آٹھ برس پہلے ایک بٹیا کے ساتھ جو ہوا تھا، اس کو یہاں کی حکومت، یہاں کی انتظامیہ انصاف نہیں دلا پائی۔ جانچ میں ہونے والے لاپروائی پر بیٹیوں اور بہنوں کا غصہ اور اشتعال فطری امر ہے۔ میری سرکار سے یہ گزارش ہے کہ اس معاملے میں سنجیدگی کے ساتھ پھر جانچ ہو، تاکہ راکششوں کی فطرت رکھنے والے تمام لوگوں کو سخت پیغام جائے۔


    ساتھیوں!


    اوڈیشہ کی سرکار پر بیٹیوں کی حفاظت کو لے کر سوال اٹھ ہی رہے ہیں، بیٹیوں کی تندرستی کے معاملے میں بھی اوڈیشہ کی سرکار کا ٹریک ریکارڈ اچھا نہیں ہے۔ مرکزی سرکار نے خواتین کے لیے جو اسکیمیں شروع کی ہیں، انہیں اوڈیشہ میں پوری سنجیدگی کے ساتھ نافذ کیا جانا چاہیے۔ خواتین اور بچوں کی صحت سے لے کر حفاظت تک مرکزی سرکار نے نئی اپروچ کے ساتھ کام کیا ہے، نیت اور پالیسی کو ہم نے کیسے تبدیل کیا، اس کی ایک روشن مثال مشن اندردھنش ہے۔


    ساتھیوں!


    ملک میں ٹیکہ کاری کی مہم کئی دہائیوں سے جاری ہے، دوائیں آتی ہیں، ٹیکہ لگانے والے آتے ہیں، گاؤں گاؤں جاتے ہیں، پیسے خرچ ہوتے ہیں، ٹی وی پر ایڈورٹائزمنٹ تک سب کچھ ہوتا ہے۔


    بھائیوں اور بہنوں!


    یہ جو صورت حال بنی ہے، یہ کئی دہائیوں سے جاری تھی۔ یہ مہم متعدد دہائیوں سے چل رہی تھی، لیکن وہ کوئی نتیجہ نہیں اخذ کرپائے۔ 2014 میں ٹیکہ کاری کا دائرہ 60 فیصدتک بھی نہیں پہنچ پایا تھا، جس رفتار اور جس ذہنیت سے ٹیکہ کاری کا کام چل رہا تھا، اس کے نشانے حاصل کرنے میں کئی دہائیاں لگ گئیں۔ ایسے میں ہماری سرکار نے مشن اندردھنش یوجنا شروع کی اور ملک کے ان ضلعوں پر جہاں ہدف معین کیا گیا تھا، جہاں ٹیکہ کاری ہو ہی نہیں پاتی تھی، جہاں متعدد اسباب سے ٹیکہ کاری کرنے والا عملہ پہنچ ہی نہیں پاتا تھا، سرکار نے اس کام کو رفتار دی۔ اپنی تمام وزارتوں کو اس کام میں لگایا۔ سماجی تنظیموں کو جوڑا اور نتیجہ ملک کے سامنے ہے۔


    ساتھیوں!


    آج ملک مکمل ٹیکہ کاری کی سمت میں تیزی سے آگے بڑھ رہا ہے۔ اگر ہم پہلے کی سرکار کی رفتار سے چلے ہوتے، تو اس ہدف کو حاصل کرنے میں اگلی دو تین دہائیاں ضرور صرف ہوجاتیں اور اس وقت تک تو نہ جانے کتنی ماں اور بیٹی کی زندگی برباد ہوجاتی۔


    ساتھیوں!


    یہ ہماری سرکار کے کام کرنے کا طریقہ ہے۔ یہ ہمارے کام کرنے کی تہذیب ہے۔ غریب کا دکھ دیکھ کر، اس کی تکلیف دیکھ کر ہم بالکل زمینی سطح پر جاکر فیصلے لیتے ہیں۔ یاد رکھیے دوردراز میں رہنے والے لوگوں نے وہاں کے گاؤں میں کسی نے مظاہرہ نہیں کیا تھا کہ ہمارے بچوں کو زندگی دینے والے ٹیکے لگنے چاہیے۔ کسی غریب نے مانگ نہیں کی تھی کہ بچوں کو لگنے والے ٹیکے بڑھائے جائیں، غریب کی زندگی بچانے کے لیے ، غریب کے بچوں کی زندگی بچانے کے لیے ، ہماری سرکار نے مکمل حسیت کے ساتھ فیصلے لیے۔


    ساتھیوں!


    ہماری اس اپروچ کی بدولت اب تک پورے ملک میں تقریباً سوا تین کروڑ سے زائد بچوں اور 85 لاکھ سے زائد حاملہ خواتین کی ٹیکہ کاری کی جاچکی ہے۔ اس میں اوڈیشہ کے پانچ لاکھ بچے اور تقریباً دیڑھ لاکھ خواتین شامل ہیں۔


    ساتھیوں!


    مرکزی سرکار ملک کے ہر شہری کی صحت و تندرستی کی فکر کررہی ہے۔ اب سے تھوڑی دیر قبل میں جھارکھنڈ میں تھا آیوشمان بھارت کے تحت غریبوں کو جو پانچ لاکھ روپے تک کا مفت بیمہ مل رہا ہے، اس سے ملک کے ساڑھے چھ لاکھ تو جھارکھنڈ کے تقریباً 25 لاکھ غریبوں کو صحت کا فائدہ حاصل ہوا ہے۔ بدقسمتی کی بات یہ ہے کہ اوڈیشہ کے لاکھوں غریب کنبے اس سے محروم ہیں۔ میں یہاں کی سرکار سے ایک بار پھر گزارش کروں گا کہ وہ اس اسکیم سے جڑیں اور غریب کو جومفت علاج بھارت سرکار دے رہی ہے، اس کا فائدہ اٹھائیں۔


    بھائیوں اور بہنوں!


    مرکزی سرکار اوڈیشہ کی متوازن اور مجموعی طرقی کے لیے کوئی بھی دقیقہ فرو گزاشت نہیں کررہی ہے۔ جوانوں کی تعلیم ہو یا پھر روزگار، ہر سطح پر سنجیدگی سے کوششیں کی جارہی ہیں۔


    آج انفراسٹراکچر سے جڑے جتنے بھی پروجیکٹس ملک وقوم کو پیش کیے گیے ہیں، جن کا افتتاح ہوا ہے یا جن کا سنگ بنیاد رکھا گیا ہے، ان سے سب کا ساتھ سب کا وکاس کی ہماری سوچ اور مضبوط ہوئی ہے۔ قریب 1100 کروڑ روپیے کی لاگت سے بنی بالاسر-ہلدیا-درگا پور کی ایل پی جی گیس پائپ لائن سے ہر گھر کو دھنوئیں سے نجات دلانے کی ہماری کوشش کو اور طاقت ملے گی۔ اس سے اوڈیشہ اور مغربی بنگال کے 8 ضلعوں کے لاکھوں کنبوں کو فائدہ ہوگا۔


    بھائیوں اور بہنوں!


    مجھے آپ کو یہ بتاتے ہوئے ازحد مسرت ہورہی ہے کہ اجولا یوجنا کے تحت 32 مہینوں میں ملک بھر میں 6 کروڑ کنکشن پورے ہوچکے ہیں۔ اس سے بھی اہم بات یہ ہے کہ اس اسکیم کے تحت 6 کروڑواں کنکشن جس بہن کو ملا، اس کا نام جسبینہ خاتون ہے، جس سے ظاہر ہوتا ہے کہ سماج کے ہر طبقے تک اس اسکیم کا فائدہ پہنچا ہے۔ دلتوں، محروم طبقات، استحصال زدہ زمروں، پسماندہ طبقوں اور قبائلیوں کو اس سے خاص طور سے فائدہ ہوا ہے۔


    ساتھیوں! ہم نے گزشتہ ساڑے چار برسوں کے دوران جو بھی اسکیمیں بنائی ہیں، ان کی بنیاد میں مساوات اور سماجی انصاف کا جذبہ کارفرما ہے۔ خواہ وہ بیٹی بچاؤ بیٹی پڑھاؤ اسکیم ہو، سوچھ بھارت مشن ہو، خواہ جن دھن یوجنا ہو، پردھان منتری آواس یوجنا ہو یا پردھان منتری گرام سڑک یوجنا ہو، یہ تمام اسکیمیں سب کے لیے ہیں۔ سب کے تعاون سے چل رہی ہیں اور سب کو ان سے فائدہ حاصل ہورہا ہے۔


    ساتھیوں!


    ابھی کچھ دیر پہلے یہاں جو ہائی وے اور ریلوے کے منصوبوں کا سنگ بنیاد رکھا گیا ہے اور ملک وقوم کے لیے وقف کیا گیا ہے ان سے اوڈیشہ کے رابطہ کاری میں بہتری پیدا ہوگی۔ اب بادام پہاڑ ریل لنک ٹاٹا نگر ہوتے ہوئے ہاؤڑہ اور ممبئی کو اوڈیشہ سے جوڑے گا۔ بالاسر کا ملٹی ماڈل لوگسٹکس پارک یہاں کے لوگوں کے لیے بہت بڑی سہولت بننے والا ہے۔ چیلی کیدارہ-سگل پٹا-نرن پور-بسنت پور ریلوے لائن کو چوڑا کرنے سے یہاں کی معدنیاتی دولت کی اہمیت اور بڑھ جائے گی۔ یہاں کی مال گزاری میں اضافہ ہوگا، نئی صنعتیں لگیں گی، روزگار کے مواقع پیدا ہوں گے اور قبائلی بھائی بہنوں کی آمدنی میں اضافہ ہوگا۔


    ساتھیوں!


    ترقی کے جتنے بھی پروجیکٹ یہاں شروع کیے جارہے ہیں، وہ مستقبل میں اوڈیشہ کو ترقی کے نئے آسمان پر پہنچانے کی صلاحیت رکھتے ہیں۔ یہاں کی وراثتوں کی ترقی اور رابطہ کاری میں بہتری سے یہاں کے جوانوں کے لیے روزگار کے لامحدود امکانات پیدا ہوں گے۔ اب ہمیں اس رفتار اور اس اسپیڈ کو بنائے رکھنا ہے۔ ہمیں نئے اوڈیشہ، نئے بھارت کے لیے ساتھ مل کر چلنا ہے۔ آپ یہاں اتنی زبردست تعداد میں مجھے آشیرواد دینے آئے، اس کے لیے میں ایک بار پھر بہت بہت شکر گزار ہوں۔


    جے جگن ناتھ – جے جگن ناتھ


    جے جگن ناتھ – جے جگن ناتھ


    جے جگن ناتھ – جے جگن ناتھ


    بہت بہت شکریہ۔


    U- 126

    
    
    (Release ID: 1558784) Visitor Counter : 17