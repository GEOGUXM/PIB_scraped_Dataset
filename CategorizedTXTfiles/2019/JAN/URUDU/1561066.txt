      سٹرک ٹرانسپورٹ اور شاہراہوں کی وزارت

      نتن گڈکری نے جموں وکشمیر میں دریائے راوی پر پُل کا افتتاح کیا
      
      نریندر مودی کی سرکار نے عوامی خدمات کی بروقت فراہمی اور ادائیگی کی ایک نئی مثال قائم کی ہے: نتن گڈکری

      Posted On: 23 JAN 2019 3:46PM by PIB Delhi

    نئیدہلی۔ 23 ؍جنوری۔سڑک ٹرانسپورٹ وشاہراہوں ، جہاز رانی ، آبی وسائل ، ندیوں کے فروغ اور دریائے گنگا کی بازبحالی کے اُمور کے مرکزی وزیر جناب نتن گڈکری نے جموں وکشمیر کے کٹھوعہ ضلع میں دریائے راوی پر 1210 میٹر پر محیط ایک پُل کاافتتاح کیا۔ جناب گڈکری نے یہ پُل ملک وقوم کے نام وقف کرتے ہوئے اپنی تقریر میں کہا کہ وزیراعظم جناب نریندر مودی کی قیادت والی مرکزی سرکار نے مختلف منصوبوں کی مقررہ مدت سے قبل تکمیل کرکے عوامی خدمات کی فراہمی اور ادائیگی کی ایک نئی مثال قائم کی ہے۔ انہوں نے کہا کہ سرکار معیار پر سمجھوتہ کیے بغیر عوام کو بدعنوانی سے پاک اور شفاف سرکار اور انتظامیہ فراہم کرنے پر توجہ مرکوز کیے ہوئے ہے۔ جناب نتن گڈکری نے کٹھوعہ ضلع کے گاؤں کیریاں گاندیال میں دریائے راوی پر اس پُل کا افتتاح گورنر جموں وکشمیر جناب ستیہ پال ملک ، شمال مشرقی خطے کی ترقیات کے اُمور کے وزیر مملکت(آزادانہ چارج)، وزیراعظم کے دفتر میں پرسونیل ، پبلک گریوانسز اینڈ پنشنز ، محکمہ ایٹمی توانائی اور خلائی اُمورکے وزیر مملکت ڈاکٹر جتیندر سنگھ ، گورنر جموں وکشمیر کے مشیر جناب کے کے شرما اور جموں وکشمیر سرکار کے چیف سکریٹری جناب بی وی آر سبرامنیم کی موجودگی میں کیا۔


    واضح ہو کہ کیریاں گاندیال میں دریائے راوی پر تعمیر کیے جانے والے اس پُل سے اس دریا کے دونوں جانب آباد ان دو لاکھ بیس ہزار افراد کو زبردست فائدہ پہنچے گا جو جموں وکشمیر کے کٹھوعہ اور پنجاب کے پٹھان کوٹ میں آباد ہیں۔ اس کے ساتھ ہی اس سے پُل سے ان دونوں مقامات کے درمیان کی دوری بھی 45 کلو میٹر سے کم ہوکر 8.6 کلو میٹر ہوجائے گی جس سے وقت اور پیسے دونوں کی بچت ہوگی۔ کیریاں گاندیال پُل کی تعمیر بین ریاستی رابطہ کاری میں بہتری پیدا کرنے کی غرض سے 158.84 کروڑ روپئے کی لاگت سے کی گئی ہے۔


    جناب نتن گڈکری نے اس موقع پر اپنی تقریر میں بتایا کہ جموں وکشمیر میں قومی شاہراہوں کے نیٹ ورک کی طوالت گزشتہ چار برسوں کی مختصر مدت میں ہی 969 کلو میٹر ہوگئی ہے۔ سال 2014 میں ، جموں وکشمیر میں قومی شاہراہوں کی طوالت 1695 کلو میٹر تھی جو اب 2018 میں بڑھ کر 2664 کلو میٹر ہوگئی ہے۔ اس کے ساتھ ہی قومی شاہراہوں کی تعداد میں اسی مدت میں 7 سے بڑھ کر 14 ہوگئی ہے۔ اس مدت میں 969 کلو میٹر طویل قومی شاہراہوں کی تعمیر کا اعلان کیا گیا تھا۔ علاوہ ازیں 400 کلو میٹر طویل چار ریاستی سڑکوں کی تعمیر کی منظوری بھی دے دی گئی ہے۔


    انہوں نے کہا کہ سڑک ٹرانسپورٹ اور شاہراہو ں کی وزارت نیشنل ہائی وے اتھارٹی آف انڈیا (این ایچ اے آئی) اور این ایچ آئی ڈی سی ایل کے ساتھ 7 نومبر 2015 کو جموں وکشمیر کی ترقی کیلئے وزیراعظم کے اعلان کردہ خصوصی پیکیج (پی ایم ڈی پی) کے تحت بی آر او اور ریاستی پی ڈبلیو ڈی کے ساتھ ملکر45107 کروڑ روپئے کی لاگت کے 16 پروجیکٹوں پر کام کررہی ہے۔ ان میں سے 30 ہزار کروڑ روپئے کی لاگت کے پروجیکٹ پہلے ہی شروع کیے جاچکے ہیں اور نیشنل ہائی وے اتھارٹی آف انڈیا 14987 کروڑ روپئے کی لاگت کے پروجیکٹوں پر کام کررہی ہے جبکہ این ایچ آئی ڈی سی ایل / بی آر او 24120 کروڑ روپئے کی مالیت کے چھ منصوبوں پر اور ریاستی پی ڈبلیو ڈی محکمہ چھ ہزار کروڑ روپئے کی لاگت کے دو پروجیکٹ پر کام کررہا ہے۔


    اس موقع پر اپنی تقریر میں جموں وکشمیر کے گورنر جناب ستیہ پال ملک نے کہا کہ مرکزی سرکار کی امداد حمایت کے ساتھ اس امر کو یقینی بنایا جارہا ہے کہ کوئی بھی پروجیکٹ نامکمل نہ رہ جائے اور عوام الناس کو ان منصوبوں کا فائدہ پہنچ سکے۔


    اس موقع پر اپنی تقریر میں ڈاکٹر جتیندر سنگھ موصوف نے کہا کہ ریاست جموں وکشمیر میں مختلف ڈھانچہ جاتی سہولیات کے منصوبوں کی تکمیل دراصل وزیراعظم جناب نریندر مودی کے نعرے سنکلپ سے سدھی پر سرگرم عمل آوری کی مرہون منت ہے۔ انہوں نے کہا کہ ریاست میں ان ترقیاتی پروجیکٹس کی تکمیل کے ساتھ جموں وکشمیر بھی ملک کے اس ترقیاتی سفر میں شامل ہوگیا ہے جو مستقبل میں بھی مدت طویل تک جاری رہے گا۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔س ش۔ع ن


    U-483

    
    
    (Release ID: 1561066) Visitor Counter : 11