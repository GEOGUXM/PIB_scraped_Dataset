      مواصلات اور اطلاعاتی ٹیکنالوجی کی وزارت

      مرکزی وزیر خزانہ جناب پیوش گوئل نے انڈیا پوسٹ پیمنٹس بینک کی بے مثال ترقی کی تعریف کی
      
      انڈیا پوسٹ پیمنٹ بینک کی شروعات کی دوسری سالگرہ پر نئی دلی میں ایک خصوصی تقریب کا اہتمام کیاگیا
      
      Posted On: 30 JAN 2019 8:03PM by PIB Delhi


    نئی دہلی؍ 30 جنوری ؍ریلوے، کوئلہ، خزانہ اور کارپوریٹ امور کے مرکزی وزیر جناب پیوش گوئل نے پوسٹ اور انڈیا پوسٹ پیمنٹس بینک (آئی پی پی بی) کی بینک کی سرگرمیوں کو پھیلانے میں ان کی زبردست کوششوں کے لئے مبارکباد دی ہے۔ آئی پی پی بی کی شروعات کے 2سال مکمل ہونے کے موقع پر آج نئی دلی میں منعقدہ ایک خصوصی تقریب میں اظہار خیال کرتے ہوئے انہوں نے کہا کہ پورے ملک میں 1.55لاکھ ڈاک خانوں کو بروئے کار لا کر آئی پی پی بی دیہی اور دوردراز رہنے والے آخری آدمی کو بھی بینکاری خدمات فراہم کر سکے گا اور اس طرح اقتصادی کایاپلٹ اور تمام لوگوں کی مالی شمولیت کے ذریعے وزیراعظم جناب نریندر مودی کے خواب کو تعبیر دینے میں مدد دے گا۔


    مواصلات کے مرکزی وزیر مملکت (آزادانہ چارج) اور ریلویز کے وزیر مملکت جناب منوج سنہا نے تیز رفتار بینک خدمات پر اطمینان کا اظہار کیا۔ انہوں نے ملک میں ڈیجیٹل پیمنٹ کو آسان اور ہر دلعزیز بنانے کی بینک کی کوششوں کی بھی تعریف کی۔


    مالی شمولیت کے بارےمیں ایک خصوصی یادگاری ٹکٹ بھی اس موقع پر جاری کیا گیا۔ اس کا ڈیزائن مشہور فنکار اور پدم وبھوشن یافتہ جناب ستیش گجرال نے تیار کیا۔ اس تقریب کے دوران ایک کافی ٹیبل بُک کا اجرا بھی عمل میں آیا، جس کا عنوان ہے ‘ بریکنگ بیریئرس’۔ خوبصورت تصویروں والی اس کتاب میں پچھلے دو برسوں کے دوران انڈیا پوسٹ پیمنٹس بینک کی چیلنج بھرے سفر کو دکھایا گیا ہے۔ یہ سفر 20؍جنوری 2017 کو شروع ہوا تھا، جب آر بی آئی نے محکمہ ڈاک کو پیمنٹس بینک کا لائسنس جاری کیا تھا۔ 30؍جنوری 2017 کو 10 دن کے ریکارڈ وقت میں 2 شاخوں نے آزمائشی طور پر کام کرنا شروع کیا، جس میں سے ایک چھتیس گڑھ میں رائے پور کے مقام پر اور دوسری جھارکھنڈ میں رانچی کے مقام پر کھولی گئی تھی۔ ان کے8 رسائی مراکز بھی تھے۔


    جناب منوج سنہا نے بہترین کارکردگی والے پوسٹل سرکلوں، علاقوں، ڈویژنوں اور شاخوں کو نیز دوردراز تک کام کرنے والے ایجنٹوں کو ایوارڈز بھی دیئے۔ ان ایجنٹوں میں بہت سے سرکلوں میں کام کرنے والے ڈاکئے، ڈاک اسسٹنٹ اور گرامین ڈاک سیوک شامل تھے۔ تلنگانہ سرکل کو سب سے زیادہ تعداد میں ایوارڈ ملے۔


    وزیراعظم کی طرف سے یکم ستمبر 2018 کو 650اضلاع میں شروع کئے گئےانڈیا پوسٹ پیمنٹس بینک نے 4 مہینے سے کچھ زیادہ مدت میں پورے ملک میں 1.25لاکھ رسائی مراکز کھول دیئے۔ اہم بات یہ ہے کہ ان میں سے تقریباً 1.10 لاکھ مراکز دیہی علاقوں میں ہیں۔ بینکاری کی تاریخ میں یہ سب سے تیز رفتار رسائی پوائنٹس کا قیام ہے اور اوسطاً 800 رسائی پوائنٹس روزانہ کھولے جا رہے ہیں۔ آئی پی پی بی میں رسائی پوائنٹس کی تعداد اب تک کی دیہی ہندوستان کی بینک شاخوں سے تقریباً دو گنی ہے۔ ملک میں مالی شمولیت کی زبردست پیش رفت کے سلسلے میں آئی پی پی بی رسائی اور نیٹ ورک کے معاملے میں سب سے بڑا بینک بن گیا ہے۔ اس طرح یہ عام آدمی کے لئے انتہائی قابل رسائی، کم خرچ اور قابل بھروسہ بینک کے مقصد کو پورا کرنے میں کامیاب رہا۔


    آئی پی پی بی نے بینک تک رسائی نہ رکھنے والی اور کم رسائی رکھنے والی آبادی کی رکاوٹوں کو دور کرنے کی کوشش میں بینکاری اور ادائیگی کو آسان بنا دیا ہے اور ان خدمات کو صارفین کے دروازے تک پہنچا دیا ہے۔ آدھار کو استعمال کرتے ہوئے یہ بینک کاغذ کے استعمال کے بغیر چند منٹ میں ڈی بی ٹی کھاتے کھول دیتا ہے۔ کیو آر کارڈ کے اختراعی نوعیت کے استعمال اور انگلیوں کے نشانات کے ذریعے تصدیق کے طریقے سے ادائیگیوں، رقومات کو ایک جگہ سے دوسری جگہ پہنچانے اور روپیہ جمع کرنےنیز روپیہ نکلوانے کو ان کے لئے بھی آسان بنا دیا گیا ہے، جن کے پاس اسمارٹ فون نہیں ہے۔ بڑے پیمانے پر ڈیجیٹل خواندگی پروگرام کے ذریعے 2.5لاکھ سے زیادہ ڈلیوری ایجنٹوں (ڈاکیوں، جی ڈی ایس) کو یہ تربیت دی گئی ہے اور ان کے بارے میں یہ تصدیق کی گئی ہےکہ وہ لوگوں کے گھروں پر بینکاری خدمات مہیا کر ا سکتے ہیں اور دیہی علاقوں میں مالی خواندگی کو فروغ دے سکتے ہیں۔ اسمارٹ فون اور بایومیٹرک ڈیوائس سے لیس آئی پی پی بی کے ان ایجنٹوں نے رسائی اور ڈیجیٹل مالی خدمات کو دوردراز تک پہنچانے کے عمل کو ایک نئی شکل دی ہے۔


    آئی پی پی بی کی شروعات کے بعد سے اس کی خدمات کواچھی طرح اپنایا گیا ہے۔ 30لاکھ سے زیادہ صارفین نے بچت کھاتے کھولے ہیں اور وہ اپنے گھروں پر روپئے کی منتقلی، بلوں کی ادائیگی، رقمیں جمع کرنے اور نکالنے جیسی بینکاری خدمات سے فیض یاب ہو رہے ہیں۔ اس کے علاوہ ڈاک خانوں میں بچت کھاتے رکھنے والے (پی او ایس اے) تقریباً ایک لاکھ لوگوں نے اپنے پرانے ڈاک خانوں کے کھاتوں کو موبائل بینکاری، گھروں پر بینکاری کی سہولت، ایس ایم ایس اور آئی وی آر جیسے چینلوں کے ذریعےآئی پی پی بی کے ساتھ منسلک کر دیا ہے۔ انہیں یہ خدمات پہلے حاصل نہیں تھی۔ 8 لاکھ سے زیادہ صارفین نے آئی پی پی بی موبائل بینکنگ ایپ کو ڈاؤن لوڈ کیا ہے اور اب یہ لوگ اپنے طور پر چلائی جانے والی ڈیجیٹل بینکاری خدمات سے لیس ہے۔ آئی پی پی بی کے صارفین نے 4 مہینوں کی قلیل مدت میں 21 لاکھ سے زیادہ لین دین کئے ہیں، جن مالیت 800 کروڑ روپے سے زیادہ ہے۔ 1.5لاکھ سے زیادہ بل کی ادائیگی بھی آئی پی پی بی کے ذریعے کی گئی ہے۔


    کم نقدی کی معیشت کو فروغ دینے اور ڈیجیٹل ادائیگی کے ایکو سسٹم مؤثر بنانے کی حکمت عملی کے ایک حصے کے طور پر آئی پی پی بی نے 10ہزار سے زیادہ ڈاک خانوں کے کاؤنٹروں پر آسان کیو آر کوڈ کے ذریعے ڈیجیٹل ادائیگی کو ممکن بنا دیا ہے۔ تقریباً 25ہزار صارفین نے پچھلے 3 مہینوں کے دوران ڈاک خانے جائے بغیر پی پی ایف ؍آر ڈی؍سکنیا سمردھی یوجنا کے لئے آئی پی پی بی کے ذریعے 13کروڑ روپے کی ڈیجیٹل ادائیگی کی ہے۔


    اہم تفصیلات

      * بینک کاری کی تاریخ میں سب سے تیز رفتار رسائی پوائنٹس کا قیام 4 مہینوں میں ایک لاکھ 25 ہزار سے زیادہ رسائی پوائنٹس شروع کئے گئے، جس کااوسط یومیہ 800 رسائی پوائنٹس کا قیام ہے۔
      * اب تک کا سب سے بڑا ڈیجیٹل خواندگی پروگرام ، جس میں ڈھائی لاکھ سے زیادہ ڈاک ملازمین کو پچھلے 5 مہینوں میں یہ تربیت دی گئی اور یہ تصدیق کی گئی کہ وہ بینک کاری خدمات فراہم کر سکتے ہیں۔
      * 30 لاکھ سے زیادہ صارفین بینک کاری خدمات سے فیض یاب ہو رہے ہیں۔ 800کروڑ روپے سے زیادہ کی مالیت کے 21 لاکھ لین دین ہوئے۔
      * اپنے ڈاک خانے کے کھاتوں کو آئی پی پی بی کھاتے سے منسلک کرکےایک لاکھ سے زیادہ افراد ڈاک خانے کے کھاتے دار بینکنگ خدمات حاصل کر رہےہیں۔
      * آئی پی پی بی موبائل بینک کاری ایپلیکیشن کو 8 لاکھ لوگوں نے ڈاؤن لوڈ کیا ہے۔
      * ایک آسان کیو آر کوڈ کے ذریعے 10ہزار سے زیادہ ڈاک خانوں کے کاؤنٹرو ں کو ڈیجیٹل بنایا گیا ہے تاکہ الیکٹرانک ادائیگیوں کو قبول کیا جا سکے۔
      * ڈاک خانے کی سیونگ اسکیموں کے لئے ڈیجیٹل ادائیگی کے ذریعے 13 کروڑ روپے کی مختلف اسکیموں میں سرمایہ کاری کی گئی ہے۔

    ۔۔۔۔۔۔۔۔۔۔۔


    م ن۔ ج ۔ ک ا۔


    U-595


    

    
    (Release ID: 1562005) Visitor Counter : 6
    
    
    
    
    

*