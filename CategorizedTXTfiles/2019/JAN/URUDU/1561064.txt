      وزیراعظم کا دفتر

      وزیراعظم لال قلعے میں سبھاش چندر بوس میوزیم کا افتتاح کریں گے
      
      1857 پر یاد جلیاں والا میوزیم اور درشیہ کلا میوزیم بھی دیکھیں گے

      Posted On: 22 JAN 2019 3:42PM by PIB Delhi

    نئیدہلی۔ 23 ؍جنوری۔وزیراعظم جناب نریندر مودی 23 جنوری 2019 کو، دہلی کے لال قلعے میں سبھاش چندر بوس میوزیم کا افتتاح کریں گے۔ اس کے ساتھ ہی وزیراعظم نیتا جی سبھاش چندر بوس اور انڈین نیشنل آرمی کی یادگاروں پر مبنی میوزیم کے افتتاح سے قبل یادگاری کتبے کی نقاب کشائی بھی کریں گے۔ اس کے ساتھ ہی وزیراعظم یہ میوزیم بھی دیکھیں گے۔ ا س کے ساتھ ہی وزیراعظم لال قلعے کے انڈین آرٹ میوزیم میں یادجلیاں والا میوزیم (پہلی جنگ عظیم اور جلیاں والا باغ کی یادگاروں پر مبنی میوزیم) بھی دیکھیں گے اور درشیہ کلا میوزیم بھی دیکھیں گے۔


    واضح ہو کہ نیتا جی سبھاش چندر بوس اور انڈین نیشنل آرمی کی یادگار پر مبنی میوزیم آنجہانی سبھاش چندر بوس اور تاریخی انڈین نیشنل آرمی کی خدمات کی تفصیل فراہم کراتا ہے۔ اس کے ساتھ ہی اس میوزیم میں آنجہانی سبھاش چندر بوس اور انڈین نیشنل آرمی سے تعلق رکھنے والے مختلف نوادرات بھی محفوظ رکھے گئے ہیں جن میں نیتاجی کی لکڑی کی کرسی اور تلوار، میڈل ، بیجیز ، وردیاں اور انڈین نیشنل آرمی سے تعلق رکھنے والے متعدد دیگر نوادرات شامل ہیں۔


    واضح ہو کہ وزیراعظم جناب نریندر مودی نے اس یادگار عمارت کا سنگ بنیاد رکھا تھا اس لئے اس کا افتتاح بھی اپنے آپ میں انتہائی اہمیت کاحامل ہے۔ وزیراعظم نے 21 اکتوبر 2018 کو اس میوزیم کا سنگ بنیاد رکھا تھا۔ یہی وہ تاریخ ہے جب نیتا جی سبھاش چندر بوس کی آزا دہند سرکار کی 75ویں سالگرہ ہے۔ اس موقع پر وزیراعظم نے لال قلعے میں آزادی کی قدروں کی پاسداری کرتے ہوئے جھنڈا پھہرایا۔


    وزیراعظم موصوف نے اس موقع پر آنجہانی نیتاجی سبھاش چندر بوس کے نام پر ایک ایوارڈ تشکیل دیے جانے کا بھی اعلان کیا۔ یہ ایوارڈ قدرتی تباہ کاریوں پر راحت اور بچاؤ سے متعلق ردعمل کا اظہار کرنے والے اور راحت اور بچاؤ کی خدمات انجام دینے والے جاں باز جوانوں کی دلیرخدمات کو خراج عقیدت کے طور پر پیش کیا جائیگا۔ اس موقع یعنی 21 اکتوبر 2018 کو، نیشنل پولیس میموریل ملک وقوم کے نام وقف کرنے کیلئے بھی یادگار کے طور پر یاد کیا جائیگا۔


    وزیراعظم نے 30 دسمبر 2018 کو، جزائر انڈمان ونکوبار میں نیتاجی سبھاش چندر بوس اور انڈین نیشنل آرمی کی قدروں اور آدرشوں پر تفصیل سے روشنی ڈالی تھی۔ انہوں نے نیتاجی سبھاش چندر بوس کے ذریعے ہندوستان کی دھرتی پر ترنگا پرچم لہرائے جانے کی 75ویں یادگاری موقع پر ایک یادگاری ڈاک ٹکٹ اور ایک فرسٹ ڈے کوور کا بھی اجراء کیا تھا۔ وزیراعظم نے اس موقع پر اپنی تقریر میں جزائر انڈمان ونکوبار کے نوجوانوں کو نیتاجی سبھاش چندر بوس کے نعرہ آزادی کی یاد دلائی۔ انہوں نے بتایا کہ کس طرح نیتاجی کے نعرے پر جزائر انڈمان ونکوبار کے نوجوانوں نے اپنی زندگی تحریک آزادی کیلئے وقف کردی تھی۔ اس موقع پر لہرایا جانے والا 150 فٹ بلند ترنگا پرچم 1943 کے اس دن کی یاد دلایا ہے جب نیتاجی نے پہلی بار ترنگا پھہرایا تھا۔ نیتاجی کے احترام میں جزیرہ راس آئی لینڈ کا نام بدل کر نیتا جی سبھاش چندر بوس دویپ رکھا گیا تھا۔


    قبل ازیں اکتوبر 2015 میں آنجہانی نیتاجی سبھاش چندر بوس کے کنبے کے لوگوں نے وزیراعظم سے ملاقات کی تھی اور ان سے حکومت ہند کی تحویل میں موجود نیتاجی سے متعلق خفیہ دستاویزات پیش کرنے کی درخواست کی تھی۔ اسی تعلق سے جنوری 2018 میں نیشنل آرکائیوآف انڈیا کو نیتا جی کی فائلوں کی 100 ڈیجیٹل نقول فراہم کرائی گئی تھی۔


    واضح ہو کہ یاد جلیاں والا میوزیم میں اس جلیاں والا باغ قتل عام کی یادیں محفوظ کی گئی ہیں جو انگریز حکومت کے دور اقتدار میں 13 اپریل 1919 کو برپا کیا گیا تھا۔ اس میوزیم میں پہلی جنگ عظیم کے دوران ہندوستان کے جاں باز سپاہیوں کی شجاعت اور جواں مردی کے ساتھ ساتھ ان کی قربانیوں کی یادیں بھی پیش کی جائیں گی۔


    ہندوستان کی پہلی جنگ آزادی 1857 کی یادوں پر قائم کئے جانے والے میوزیم میں 1857 کی جنگ آزادی کی تاریخی داستانیں شامل ہیں جن میں ، اس دور میں ہندوستانیوں کی قربانیوں کی یادیں شامل ہیں۔ دوسری طرف ہندوستانی فنون پر مبنی درشیہ کلا نمائش میں سولہویں صدی سے ہندوستان کی آزادی تک کی مدت کے ہندوستانی فن پارے نمائش کیلئے رکھے گئے ہیں۔ یوم جمہوریہ سے پہلے وزیراعظم کا ان میوزیموں کو دیکھنے کیلئے آنا ان جانباز مجاہدین آزادی کی یادوں کو خراج عقیدت ہے جنہوں نے ملک وقوم کیلئے اپنی جان عزیز کی قربانیاں دی تھیں۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔س ش۔ع ن


    U-482

    
    
    (Release ID: 1561064) Visitor Counter : 1