      سماجی انصاف اور تفویض اختیارات کی وزارت

      سماجی انصاف اور تفویض اختیارات کی وزارت کی پارلیمانی مشاورتی کمیٹی کی میٹنگ کا انعقاد
      Posted On: 04 JAN 2019 6:20PM by PIB Delhi


    نئی دہلی، 4 جنوری 2019 : سماجی انصاف اورتفویض اختیارات کی وزارت کی پارلیمانی مشاورتی کمیٹی کی میٹنگ کا آج یہاں انعقاد کیاگیا۔ سماجی انصاف اور تفویض اختیارات کے وزیر مملکت جناب کرشن پال گُرجر نے اس میٹنگ کی صدارت کی۔ سماجی انصاف اور تفویض اختیارات کے وزرائے مملکت جناب وجے سانپلا اور جناب رام داس اتھاولےبھی اس میٹنگ میں موجود تھے۔ پارلیمانی مشاورتی کمیٹی کی میٹنگ کا موضوع ‘ذرج فہرست ذاتوں اور دویانگ جن طلباکے لیے بیرون ملک پڑھائی کے لیے قومی اسکالر شپ اسکیم’ تھا۔


    جناب کرشن پال گُرجر نے اپنے خطاب میں کمیٹی کے اراکین کو مطلع کیا کہ بیرون ملک پڑھائی کے لیے قومی اسکالر شپ (این او ایس) کی مرکزی سیکٹر کی اس اسکیم کا مقصد درج فہرست ذاتوں سے تعلق رکھنے والے کم آمدنی والے کنبوں ، خانہ بدوش اور نیم خانہ بدوش قبائل، کاشتکاری کے لئے زمین سے محروم زرعی مزدوروں اورقبائلی دستکاروں کے زمرے سے تعلق رکھنے والے طلبا کو بیرون ملک اعلیٰ تعلیم، مثلاً ماسٹر ڈگری یا پی ایچ ڈی کی ڈگری حاصل کرنے کے لیے آسانی فراہم کرنا ہے۔ اس طریقے سے ان طبقات کی اقتصادی اور سماجی حیثیت میں بہتری آئے گی۔


    انہوں نے مزید کہا کہ درج فہرست ذاتوں کے لیے یہ اسکالر شپ اسکیم سال 55-1954 سے ہی موجودہے۔ اس اسکالر شپ اسکیم کے ذریعہ مذکورہ طبقات سے تعلق رکھنے والے منتخب طلبا کو مالی امداد فراہم کی جاتی ہے تاکہ وہ بیرون ملک جاکر انجینئرنگ، مینجمنٹ، سائنس اور اپلائڈ سائنس، ایگری کلچرل سائنس، میڈیسن، بین الاقوامی تجارت، اکاؤنٹنگ، فائنانس، علوم انسانی اور سماجی علوم کے شعبے میں ماسٹر سطح کی ڈگری اور پی ایچ ڈی کی ڈگری حاصل کرسکیں۔


    جناب گُرجر نے مزید کہا کہ دویانگ جن یعنی معذور طلبا کے لیے بیرون ملک پڑھائی کے لیے اسکالر شپ کی یہ اسکیم سال 15-2014 میں شروع کی گئی تھی۔ یکم اپریل 2018 سے بیرون ملک پڑھائی کے لیے یہ وظائف دویانگ جن کو اسٹریم مثلاً علوم انسانی، سائنس یا کامرس کی بنیاد پر دیے جاتے ہیں۔ان کے سبجیکٹ کی بنیاد پر یہ اسکالر شپ نہیں دیے جاتے ہیں، تاکہ زیادہ سے زیادہ طلبا کو بیرون ملک پڑھائی کے لیے یہ وظائف دیے جاسکیں۔


    وزیر موصوف نے کہا کہ مقررہ گروپ سے تعلق رکھنے والے طلبا سے درخواستیں طلب کرنے کے لیے ہر سال سرکردہ قومی روزناموں اور روزگارسماچار میں اشتہارات دیے جاتے ہیں، تاکہ اسکالر شپ اسکیم کے لئے امیدواروں کا انتخاب عمل میں آسکے۔ اس اسکیم کو وسیع طور پر مشتہر کرنے کے لیے تفصیلی اشتہارات وزارت کی ویب سائٹ پر اپ لوڈ کردیے جاتے ہیں۔ اس تفصیلی اشتہار میں اسکیم سے متعلقہ رہنما خطوط؍ احکامات کی ایک کاپی بھی منسلک ہوتی ہے۔ اس اسکیم سے متعلق عوامی بیداری، ڈپارٹمنٹ کے ذریعے چلائے جارہےایف ایم ریڈیو پروگرام ‘سنوارتے جائیں جیون کی راہیں’ کے ذریعے بھی پھیلائی جاتی ہے۔


    پارلیمانی مشاورتی کمیٹی کے اراکین نے آج منعقدہ اس میٹنگ میں اسکالر شپ اسکیم کے وسیع کوریج کے لیے نیز اس اسکیم کو مزید بہتر بنانے کے لیے اپنے قیمتی مشورے اور تجاویزپیش کئے۔ اس موقع پر درج فہرست ذاتوں اور دویانگ جن طلبا کے لیے بیرون ملک پڑھائی کے لئے اسکالر شپ اسکیم کی اہم خصوصیات کو اجاگر کرنے کے لئے تفصیلی پاور پوائنٹ پرزنٹیشن بھی پیش کئے گئے۔


    پارلیمانی مشاورتی کمیٹی کی اس میٹنگ میں جن اراکین پارلیمنٹ نے شرکت کی ان میں لوک سبھا کے اراکین جناب کے ایچ منیپّا، جناب ناگریش گوڈام، جناب وریندر کیشپ اور راجیہ سبھا کے اراکین جناب کے سوما پرساد، ڈاکٹر ایل ہنومن تھیّا اور مہنت شمبھو پرساد جی ٹندیا شامل ہیں۔ علاوہ ازیں اس میٹنگ میں سماجی انصاف اور تفویض اختیارات کی وزارت کی سکریٹری محترمہ شکنتلا ڈی گیملن، ڈی ای پی ڈبلیو ڈی کے سکریٹری اور وزارت کے اعلیٰ افسران نے بھی شرکت کی۔


    *********** ***


    م ن۔م ع ۔ ع ر۔


    U- 101

    
    
    (Release ID: 1558685) Visitor Counter : 7