      وزارت دفاع

      ہند اور مالدیپ ،بحری سلامتی اور انسداد دہشت گردی کے شعبوں میں قریبی باہمی تعاون جاری رکھیں گے
      Posted On: 25 JAN 2019 1:53PM by PIB Delhi


    نئیدہلی۔ 25 ؍جنوری۔ ہندوستان اور مالدیپ نے باہمی دفاعی تعاون کو مزید مستحکم بنانے کی غرض سے مفید مطلب مذاکرات کیے۔ ان مذاکرات کے دوران دونوں فریقوں نے اس بات پر اتفاق کیا کہ دونوں ملک بحری سلامتی ، انسداد دہشت گردی اور طب و صحت کے میدان میں روایتی طور سے جاری قریبی تعاون کو مزید جاری رکھیں گے۔ اس موقع پر وزیر دفاع محترمہ نرملا سیتارمن نے ہندوستان کے اس موقف کا ایک بار پھر اعادہ کیا کہ مالدیپ کی قومی دفاعی فوج کو مطلوب اہلیت سازی اور تربیت کی ضرورتوں کی تکمیل کے لئے ہندوستان اپنا تعاون بدستور جاری رکھے گا۔


    قبل ازیں وزیر دفاع نے مالدیپ کی وزیر دفاع محترمہ ماریہ احمد دیدی کا ساؤتھ بلاک میں خیرمقدم کیا۔ محترمہ ماریہ احمد دیدی سرکای دورے پر ہندوستان آئی ہوئی ہیں ۔ اس موقع پر چیف آف آرمی اسٹاف جنرل بپن راوت ، چیف آف ایئراسٹاف ایئر چیف مارشل بی ایس دھنووا، وائس چیف آف دی نول اسٹاف وائس ایڈمرل اجیت کمار پی اور انڈین کوسٹ گارڈس کے ایڈیشنل ڈائرکٹر جنرل جناب وی ایس آر مورتی نے مالدیپ کی وزیر دفاع سے ملاقات کی۔


    محترمہ ماریہ احمد دیدی ہندوستان میں قیام کے دوران راج پتھ پر 70ویں جشن جمہوریت کی پریڈ دیکھیں گی اور انڈین میری ٹائم انالیسس سینٹر گرو گرام اور شملہ کی آرمی ٹریننگ کمانڈ کامعائنہ بھی کریں گی۔ اس موقع پر این سی سی ری پبلک ڈے کیمپ میں مالدیپ کے این سی سی کیڈٹ کے ساتھ ساتھ ہندوستان کے نیشنل کیڈٹ کارپس سے بھی ملاقات کریں گی۔


    اس کے ساتھ ہی آج ہند مالدیپ دفاعی تعاون مذاکرات کے دوسرے دور کا بھی اہتمام ہوا ۔ ان مذاکرات میں ہندوستانی وفد کی قیادت محکمہ دفاع کے سکریٹری جناب سنجے مترا اور مالدیپ کے وفد کی قیادت چیف آف ڈیفنس فورسز آف مالدیپ میجر جنرل عبداللہ شمّال نے کی۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ س ش ۔ع ن


    25-01-2019


    U-536

    
    
    (Release ID: 1561395) Visitor Counter : 28