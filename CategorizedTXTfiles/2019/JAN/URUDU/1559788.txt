      وزیراعظم کا دفتر

      گرو گوبند سنگھ جی کے یوم ولادت پر یادگاری سکہ جاری کرتے ہوئے وزیر اعظم کے خطاب کا متن واہے گروجی کا خالصہ۔۔ واہے گروجی کی فتح
      Posted On: 13 JAN 2019 7:08PM by PIB Delhi


    نئی دہلی، 13 /جنوری ملک کے مختلف حصوں سے یہاں آنے پر آپ سبھی حضرات کا میں استقبال کرتا ہوں۔ آپ سبھی کو، پورے ملک کو لوہڑی کی بھی لاکھ لاکھ مبارکباد۔ خاص طور پر ہمارے ملک کے کسان ساتھیوں کے لیے فصلوں کی کٹائی کا یہ موسم لامتناہی خوشیوں کو لے کر آئے، یہ میری دِلی تمنا ہے۔


    ساتھیو! آج ملک گروگوبند سنگھ جی مہاراج کا پرکاش تہوار منا رہا ہے۔ خالصہ پنتھ کے تخلیق کار ، انسانیت کے پالن ہار، ہندوستانی اقدار کے لیے وقف، گروگوبند سنگھ جی کو میں عقیدتمندانہ سلام پیش کرتا ہوں۔ گروگوبند سنگھ جی کے پرکاش اتسو پر سبھی ساتھیوں کے ساتھ ساتھ ملک اور دنیا بھر کے سکھ مت سے جڑے اور ہندوستانی ثقافت کے لیے وقف لوگوں کو بہت بہت مبارکباد پیش کرتا ہوں۔


    ساتھیو، پچھلے سال کوہم نے گروگوبند سنگھ جی مہاراج کی 350ویں یوم ولادت کے طور پر منایا تھا۔ سکھ مت کے اس اہم موقع کو مزید یادگار بنانے کے لیے مرکزی حکومت کی جانب سے مجھے 350 روپئے کا یادگاری سکہ ہم وطنوں کے نام وقف کرنے کی خوش قسمتی حاصل ہوئی ہے۔


    ویسے تو گروگوبند سنگھ جی کا سکہ ہم لوگوں کے دلوں پر سیکڑوں سالوں سے چلا آرہا ہے اور آگے بھی کئی سو سالوں تک چلنے والا ہے۔ اس لیے جس کی تخلیق ایک قدر بن کر ہماری زندگی کو چلاتا رہا ہے ہم لوگوں کو ترغیب دیتا رہا ہے ۔ اس کو ہمیشہ یاد رکھنے کی ہم ایک چھوٹی سی کوشش کر رہے ہیں۔ یہ ان کے تئیں تعظیم اور عقیدت کا اظہار کرنے کی ایک چھوٹی سی کوشش ہے اور اس کے لیے ہم سبھی ایک قسم کی اطمینان کا احساس کرتے ہیں۔


    ساتھیو، شری گروگوبند سنگھ جی کی شخصیت متعدد طرزِفکر کا مجموعہ تھی۔ وہ گرو تو تھے ہی، بھگت بھی عظیم تھے وہ جتنے اچھے سپہ سالار تھے اتنے ہی بہترین شاعر اور ادیب بھی تھے۔ نا انصافی کے خلاف ان کا جتنا سخت رویہ تھا اتنا ہی امن کے لیے اپیل بھی تھی۔ انسانیت کے تحفظ کے لیے،ملک کی دفاع کے لیے، مذہب کی حفاظت کے لیے ان کی عظیم قربانی سے ملک اور دنیا روشناس ہے۔

                                  
ان پترن کے کارن، وار دیئے سوت چار 
چار موئے تو کیا ہوا، جیوت کئی ہزار
                                  
                                  

    ہزاروں بچوں کی حفاظت کے لیے اپنی نسل کی ہی قربانی دے دی۔ ملک کی حفاظت کے لیے، مذہب کی حفاظت کے لیے قربانی کی اس سے بڑی مثال کیا ہوسکتی ہے۔


    ساتھیو، جرأتمندی کے ساتھ ان کا جو صبر واستقلال تھا وہ حیرت انگیز تھا۔ وہ جدوجہد کرتے تھے لیکن ان کی قربانی کی عظمت غیرمعمولی تھی۔ وہ سماج میں برائیوں کے خلاف لڑتے تھے۔ اونچ نیچ کا جذبہ، ذات پات کا زہر، اس کے خلاف بھی گروگوبند سنگھ جی نے جدوجہد کی۔ یہی تمام اقدار نئے ہندوستان کی تعمیر کے اصل میں مخفی ہے۔


    ساتھیو، گروصاحب نے علم کو مرکز میں رکھتے ہوئے گروگرنتھ صاحب کے ہر لفظ کو زندگی کا منتر مانا۔ انھوں نے کہا تھا کہ اب گروگرنتھ صاحب ہی اس کا ہرلفظ ، اس کا ہر صفحہ آنے والے زمانوں تک ہمیں ترغیب دیتا رہے گا۔ آگے جب پنچ پیارے اور خالصہ پنتھ کی تخلیق ہوئی اس میں پورے ہندوستان کو جوڑنے کی ان کی کوشش تھی۔


    خالصہ پنتھ کا عروج گرو صاحب کے لمبے عرصے کے گہرے غور وفکر اور مطالعہ کا نتیجہ تھا۔ وہ وید ، قرآن اور دیگر قدیم گرنتھوں کے عالم تھے۔ گرو صاحب کو گرونانک دیو سے لے کر گروتیغ بہادر تک سکھ مت کی روایت مغل حکمرانی کے دوران سکھ مت سے جڑے واقعات کی وسیع جانکاری ان کو تھی۔ ملک، سماج میں پیش آنے والے ہر واقعہ پر انھوں نے اپنے خیالات کا اظہار کیا۔


    ساتھیو، آپ میں سے متعدد لوگوں نے ‘‘شری دَسم گرنتھ صاحب’’ کو پڑھا ہوگا۔ زبان اور ادب پر جو ان کی گرفت رہی، وہ غیر معمولی ہے۔ زندگی کے ہر رَس کی تشریح اس طرح کی گئی ہے کہ عام سے عام آدمی کو چھو جاتی ہے۔ تزئین ہو، طرز ہو،آیت ہو، سلاست ہو، جاذبیت سے معمور ہے۔ ہندوستانی زبانوں کو لے کر ان کی جانکاری اور ان کا جذبہ بے نظیر تھا۔


    ساتھیو، گروگوبند سنگھ جی کی شاعری ہندوستانی ثقافت کے تانے بانے، ہماری زندگی کے فلسفہ کا آسان اظہار ہے۔ جیسی ان کی ہمہ گیر شخصیت تھی، ویسی ہی ان کی شاعری بھی مختلف اور متعدد موضوعات کا احاطہ کیے ہوئے ہے۔ ادب کے کئی جانکار تو انھیں ادیبوں کو ترغیب دینے والا مانتے ہیں۔


    ساتھیو، کسی بھی ملک کی ثقافت اس کی عظمت کو روشن کرتی ہے، نکھارتی ہے۔ ایسے میں ثقافت کا فروغ اور اس کی تشہیر واشاعت ہمیشہ سے دنیا کی طاقتور تہذیبوں کی ترجیحات میں رہی ہیں۔ یہی کوشش گذشتہ ساڑھے چار برسوں سے ہماری حکومت کر رہی ہے۔


    ہندوستان کے پاس جو ثقافت اور علم کی وراثت ہے اس کو دنیا کے گوشے گوشے تک پہنچانے کی وسیع کوشش کی جارہی ہے۔ یوگا سے لے کر آیوروید تک اپنی عظمت کو از سر نو قائم کرنے میں ملک کامیاب ہوا ہے۔ یہ کام مسلسل جاری ہے۔


    ساتھیو، عالمی صحت، خوشحالی اور امن کو لے کر ہمارے رشیوں، منیوں اور گروؤں نے جو پیغام دیا اس پیغام سے دنیا مستفید ہو اس کی کوشش کی جارہی ہے۔ گروگوبند سنگھ جی کا 350واں پرکاش تہوار تو ہم نے منایا ہی اب گرونانک دیو جی کے 550ویں جنم دن کی تقریبوں کی تیاریاں بھی چل رہی ہیں۔ یہ ہماری حکومت کی خوش قسمتی ہے کہ ہمیں ان دونوں مقدس موقعوں سے جڑنے کا شرف خاص طور سے حاصل ہوا ہے۔


    حکومت نے فیصلہ کیا ہے کہ یہ پرکاش اتسو ملک کی سبھی ریاستوں اور مرکز کے زیر انتظام علاقوں میں تو منایا ہی جائے گا، پوری دنیا بھر میں ہمارے سفارتخانوں میں بھی اس تقریب کا انعقاد ہوگا۔


    یہی نہیں آپ یہ بھی اچھی طرح جانتے ہیں کہ اب مرکزی حکومت کی انتھک اور غیر معمولی کوششوں سے کرتارپور راہداری بننے جارہی ہے۔ اب گرونانک کے بتائے ہوئے راستوں پر چلنے والا ہر ہندوستانی ، ہر سکھ دور بین کے بجائے اپنی آنکھوں سے نارووال جائے گا اور بغیر ویزا کے گردوارا دربار صاحب کا دیدار کرپائے گا۔


    اگست 1947 میں جو بھول ہوئی تھی یہ اس کی بھرپائی ہے۔ ہمارے گرو کا سب سے اہم ترین مقام صرف کچھ ہی کلو میٹر سے دور تھا لیکن اسے بھی اپنے ساتھ نہیں لیا گیا۔ یہ راہداری اُس نقصان کو کم کرنے کی ایک علامتی کوشش ہے۔


    ساتھیو، گروگوبند سنگھ جی ہوں یا پھر گرونانک دیو جی، ہمارے ہر گرو نے انصاف کے ساتھ کھڑے ہونے کا سبق دیا ہے۔ ان کے بتائے ہوئے راستوں پر چلتے ہوئے آج مرکزی حکومت 1984 میں شروع ہوئے ناانصافی کے دور کو انصاف تک پہنچانے میں مصروف ہے۔ دہائیوں تک ماؤں نے، بہنوں نے، بیٹے بیٹیوں نے جتنے آنسو بہائے ہیں انھیں پونچھنے کا کام، انہیں انصاف دلانے کا کام اب قانون کرے گا۔


    ساتھیو، آج کے اس مقدس دن پر گروگوبند سنگھ جی مہاراج کے دکھائے گیارہ نکاتی راستے پر چلنے کے لیے پھر سے عہد کرنے کی ضرورت ہے۔ آج جب ہندوستان ایک طاقت ور ملک کے طور پر قائم ہونے کی راہ پر گامزن ہے تب ہندوستان کے جذبات کو اور طاقت ور بنانے کی ضرورت ہے۔


    مجھے یقین ہے کہ ہم سبھی گرو جی کے بتائے ہوئے راستے سے نئے ہندوستان کے اپنے عزم کو اور مضبوط کریں گے۔ ایک بار پھر آپ سبھی کو پرکاش تہوار کی مبارکباد۔ آپ کے لیے نیا سال بیشمار خوشیاں لے کر آئے۔ اسی نیک خواہشات کے ساتھ۔


    جو بولے سو نہال۔۔۔۔ ست شری اکال


    ۔ ۔ ۔ ۔ ۔ ۔ ۔ ۔ ۔ ۔


    ( م ن ۔رض۔ را ۔ 13 - 01 - 2019 )


    U. No. 276

    
    
    (Release ID: 1559788) Visitor Counter : 9