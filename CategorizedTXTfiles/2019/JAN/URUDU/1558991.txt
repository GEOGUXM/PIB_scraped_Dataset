      محنت اور روزگار کی وزارت

      گھریلو ملازمین کے بارے میں قومی پالیسی
      Posted On: 07 JAN 2019 7:50PM by PIB Delhi


    نئی دہلی، 7 جنوری 2018 ، محنت اور روزگار کے مرکزی وزیر مملکت (آزادانہ چارج) جناب سنتوش کمار گنگوار نے آج لوک سبھا میں سوالوں کے وقفے کے دوران ایک سوال کے تحریری جواب میں مندرجہ ذیل اطلاع فراہم کی۔


    مرکزی سطح پر اس طرح کے اعداد و شمار کا کوئی ریکارڈ نہیں ہے لیکن نیشنل سیمپل سروے (این ایس ایس او اعداد و شمار 12۔2011 ،68 راؤنڈ) کے مطابق تقریباً 39 لاکھ افراد پرائیوٹ گھروں میں گھریلو ملازمین کے طور پر کام کررہے ہیں۔ ان میں سے 26 لاکھ خاتون کارکن ہیں۔


    محنت اور روزگارکی وزارت گھریلو ملازمین کے بارے میں ایک قومی پالیسی مرتب کرنے پر غورکررہی ہے جو ابھی مسودے کی شکل میں ہے۔ مجوزہ قومی پالیسی کے مسودے کی خاص خاص باتیں مندرجہ ذیل ہیں۔

     1. گھریلو ملازمین کو موجودہ قوانین کے تحت لانا۔
     2. گھریلو ملازمین کو یہ حق ہوگا کہ وہ اپنا اندراج غیر منظم سیکٹر کے تحت کرائیں۔اس طرح کے اندراج سے حقوق اور فوائد تک ان کی رسائی ہوسکے گی۔
     3. اپنی ایسوسی ایشنیں/ یونینیں قائم کرنے کا حق۔
     4. کم از کم اجرت کا حق، سماجی تحفظ تک رسائی۔
     5. اپنی صلاحیتوں کو آگے بڑھانے کا حق۔
     6. بدسلوکی اور استحصال سے گھریلو ملازمین کا تحفظ ۔
     7. اپنی شکایات کے ازالے کے لئے عدالتوں اور ٹرائبونلوں تک رسائی کا گھریلو ملازمین کا حق۔
     8. پرائیویٹ پلیسمنٹ ایجنسیوں کو باضابطہ بنانے کے طریقہ کار کا قیام۔
     9. گھریلو ملازمین کے لئے ان کی شکایات کے ازالے کے نظام کا قیام۔

    مرکزی حکومت غیر منظم شعبے کے ملازمین کے سماجی تحفظ کے قانون 2008 پر پہلے ہی عمل کررہی ہے۔اس کا مقصد گھریلو ملازمین سمیت غیر منظم شعبے کے کارکنوں کو زندگی اور معذوری کا کور، صحت اور زچگی کے فوائد ، بڑھاپے کا تحفظ جیسی سماجی سکیورٹی فراہم کرنا ہے۔


    مرکزی حکومت کی مختلف وزارتیں / محکمے سماجی تحفظ کی اسکیموں پر عمل کررہی ہیں مثلاً بڑھانے کی پنشن کی قومی اسکیم (دیہی ترقیات کی وزارت)، خاندانی فوائد کی قومی اسکیم (دیہی ترقیات کی وزارت)، جَنَنی سرکشا یوجنا (صحت اور خاندانی فلاح و بہود کی وزارت)اور آیوشمان بھارت (صحت اور خاندانی فلاح و بہود کی وزارت)۔فلاح و بہبود کی ان اسکیموں کے علاوہ مرکزی حکومت نے حال ہی میں عام آدمی بیمہ یوجنا (اے اے بی وائی) کو پدھان منتری جیون جیوتی بیمہ یوجنا (پی ایم جے جے بی وائی)اور پردھان منتری سرکشا بیمہ یوجنا (پی ایم ایس بی وائی) کے ساتھ یکجا کردیا ہے تاکہ 18 سے 50 سال کی عمر کے لوگوں کو ان کے استحقاق کے مطابق غیر منظم شعبے کے کارکنوں کی طرح زندگی اور معذوری کا کوریج فراہم کیا جاسکے۔ یکجا شدہ پی ایم جے جے بی وائی اسکیم 18 سے 50 سال کی عمر کے لوگوں کو 330 روپے سالانہ کی قسط پر انتقال کی صورت میں 2 لاکھ روپے کا کوریج فراہم کرتی ہے۔ یکجا شدہ پی ایم ایس بی وائی 12 روپے سالانہ کی قسط پر حادثاتی موت اور معذوری کی شکل میں 2 لاکھ روپے کا تحفظ فراہم کرتی ہے۔ ان یکجا شدہ اسکیموں پی ایم جے جے بی وائی / پی ایم ایس بی وائی پر محنت اور روزگار کی وزارت لائف انشورنس کارپوریشن آف انڈیا کے ذریعہ عمل کررہی ہے۔سالانہ قسط میں 50۔ 50 کی بنیاد پر مرکزی حکومت اور ریاستی حکومتیں ساجھیدار ہیں۔ گھریلو ملازمین کو بھی کارکنوں کے ایک خصوصی زمرے کے طور پر اس میں شامل کیا گیا ہے ( گھر کو ان کے کام کرنے کی جگہ تصور کیا گیا ہے) کام کی جگہ عورتوں کے جنسی استحصال (روک تھام، ممانعت اور تلافی) کے قانون (2013) سے کام لیا جارہا ہے۔بہت سی ریاستوں میں ٹریڈ یونینیں گھریلو ملازمین کو منظم کررہی ہیں اور گھریلو ملازمین کا یونینوں میں خاص طور پر اندراج کرایا جارہا ہے۔


    صلاحیت سازی کی وزارت کے تحت گھریلو ملازمین کی اسکلس کونسل قائم کی گئی ہے تاکہ گھریلو ملازمین اپنی پیشہ وارانہ صلاحیتوں کو فروغ دے سکیں اور کریئر کی ان کی ترقی کو یقینی بنایا جاسکے۔


    ۔۔۔۔۔۔۔۔۔۔۔


    م ن۔ ج۔ن ا۔


    U- 144

    
    
    (Release ID: 1558991) Visitor Counter : 9
    
    
    
    
    

9.