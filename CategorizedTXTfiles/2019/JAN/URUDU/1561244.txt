      وزارت آیوش

      جناب شریپد نائک نے ہومیوپیتھی کے شعبے میں عالمی اشتراک بڑھانے کیلئے بین الاقوامی فورم کا افتتاح کیا
      Posted On: 24 JAN 2019 2:09PM by PIB Delhi


    نئیدہلی۔ 24 ؍جنوری۔وزیر مملکت (آزادانہ چارج) آیوش جناب شریپد نائک نے یہاں ’’عالمی اشتراک میں اضافے ‘‘کے موضوع کے تحت ہومیوپیتھی طبی مصنوعات کی ضابطہ بندی سے متعلق عالمی مربوط ادویہ فورم کا افتتاح کیا۔ یہ سہ روزہ فورم وزارت آیوش کے تعاون واشتراک سے ہومیوپیتھی کی مرکزی تحقیقی کونسل کے زیر اہتمام منعقد ہوا ہے جس میں امریکہ کے ہومیوپیتھی فارما کوپیا کنونشن (ایچ پی سی یو ایس) اور ہومیو پیتھی اور اینتھرو پوسوفک میڈیسینل پروڈکٹس (ای سی ایچ اے ایم پی) ، فارما کوپیا کمیشن آف انڈیا میڈیسن اینڈ ہومیوپیتھی اینڈ سینٹرل ڈرگس اسٹینڈرڈ کنٹرول آرگنائزیشن (سی ڈی ایس سی او ) کا تعاون اشتراک بھی شامل ہے۔ یہ فورم ایسا فورم ہے جس میں کلیدی سرکاری اور نجی شعبے کے شراکت داران مثلاً عالمی ادارہ صحت (ڈبلیو ایچ او) اور ڈرگ ریگولیٹری اتھارٹیز کے نمائندگان کے ساتھ ساتھ فارما کوپیا ماہرین اور جرمنی ، امریکہ، فرانس ، برطانیہ ، برازیل ، بلجیم ، جنوبی افریقہ ، ارجنٹینا ، روس ، یونان ، آسٹریا، کیوبا، قطر، کروشیا، ملیشیا، جاپان، ہانگ کانگ اور سری لنکا کے فارما کوپیا ماہرین اور صنعت کاران کی نمائندگی بھی شامل ہے۔ اس کے ساتھ ہی ساتھ اس فورم میں شریک ہونے والے مندوبین میں مویشیوں کے علاج کے ماہرین اور بھارت کے مختلف ریاستوں کے ریگولیٹرس اور ڈرگ کنٹرولر حضرات بھی شامل ہیں۔


    دنیا بھر کی ایک بلین سے زائد مریضوں کی تعداد حفظان صحت کیلئے ایک محفوظ اور مؤثر ادویہ جاتی نظام کی خواستگار رہی ہے۔ اس کے نتیجے میں ہومیو پیتھی کیلئے مطالبے میں اضافہ ہورہا ہے۔ بہت سے ممالک میں ہومیوپیتھی دواؤں کے سلسلے میں ابھی تک قواعد وضوابط کا فقدان ہے اور یہ براہ راست ان ادویہ کی دستیابی پر اثرانداز ہورہا ہے۔ اس کے علاوہ کہ کس طرح سے ان ممالک میں جنہوں نے ہومیو پیتھی کو لمبے عرصے سے اختیار کررکھا ہے ، ہومیو پیتھی کو مزید ضابطہ بند اور حفظان صحت کے نظام سے مربوط کیا جاسکتا ہے، یہ فورم ان ممالک کو بھی بات چیت کی ٹیبل پر لے آئے گا جہاں ہومیو پیتھی ابھی حال ہی میں متعارف کرائی گئی ہے۔


    یہ فورم واحد اور حقیقی عالمی پلیٹ فارم کے طور پر کام کرے گا جس کے تحت نجی اور سرکاری شعبہ یکجا ہوکر اپنے نظریات کا باہم تبادلہ کرسکتا ہے اور اس امر کا تعین کرسکتا ہے کہ کس طریقے سے دنیا بھر میں محفوظ اور مؤثر ہومیو پیتھی ادویہ کی دستیابی میں اضافہ کیا جائے۔ ایسا دوسری مرتبہ ممکن ہوا ہے۔


    پہلا فورم انہی خطوط پر 2017 میں سی سی آر ایچ کے زیر اہتمام منعقد ہوا تھا ۔اس فورم کو ہومیو پیتھی ادویہ اور مصنوعات کی مؤثر ضابطہ بندی کے سلسلے میں جس کا تعلق مختلف ممالک کی ضروریات سے تھا، گفت وشنید شروع کرنے میں زبردست کامیابی حاصل ہوئی تھی۔ ہومیو پیتھی صنعت اور ضابطہ بندی شعبے کو کلیدی تبادلہ خیالات کیلئے ایک مشترکہ پلیٹ فارم پر لانے کے مقصد سے وزارت آیوش حکومت ہند کے تحت ہومیو پیتھی میں تحقیق کی مرکزی کونسل اور عالمی مربوط ادویہ جاتی فورم (ڈبلیو آئی ایم ایف) نے مشترکہ طور پر اپنی توجہ مرکوز کی اور اسی کے تحت عالمی مربوط ادویہ فورم برائے ضابطہ بندی ہومیو پیتھی ادویہ جاتی مصنوعات کا خاکہ وضع کیا گیا۔ واضح رہے کہ ڈبلیو آئی ایم ایف ایک بین الاقوامی فرم ہے جو اس طرح کے فورموں یااجتماعات اور گفت وشنید کا راستہ ہموار کرتی ہے اور اس کا اہتمام بھی کرتی ہے۔


    فورم کے تحت منعقد ہونے والے تبادلہ خیالات بنیادی طور پر مختلف ممالک میں رائج مختلف ریگولیٹری اُمور کی مماثلت اور تضادات کی تلاش پر مرکوز ہوں گے۔ ان تبادلہ خیالات میں بین الاقوامی اشتراک بڑھانے کیلئے ضابطہ جاتی تناظر اور ممکنہ امکانات پر بھی غور کیا جائیگا ۔ ادویہ کی کوالٹی اور معیارات کو بہتر بنانے پر بھی بات چیت ہوگی، بنیادی حفظان صحت اور صحت عامہ نیز روایتی ادویہ جاتی نظام کو مربوط کرنے کے امکانات پر بھی غور وفکر ہوگا ۔ تناظر کو سامنے لایا جائیگا اور ادویہ کی منظوری اور مویشیوں سے متعلق ادویہ کے مختلف النوع زایوں اور ضروریات کے لئے بھی معقول انتظامات اور ضابطہ جاتی نظام کی فراہمی پر بھی غور کیا جائیگا۔


    اس فورم کے اہتمام کی کوششوں کی ستائش کرتے ہوئے جناب شریپدنائک نے اپنی افتتاحی تقریر میں کہا کہ بھارت دنیا بھر میں ہومیو پیتھی کے طریقہ علاج کے سلسلے میں سائنٹفک تحقیق والا پانچواں سب سے بڑا ملک ہے۔ 200 سے زائد ہومیوپیتھی کالجوں اور ایک خود مختار تحقیقی کونسل کی شکل میں ادارہ جاتی تعاون اور حمایت کے ساتھ 26 مراکز کام کررہے ہیں ۔ ہومیو پیتھی سے متعلق فارما کوپیا تجربہ گاہیں اور 250 ہزار ہومیو پیتھی معالجین کی افرادی قوت کے ساتھ بھارت مین اسٹریم حفظان صحت کے مختلف پہلوؤں میں اپنا تعاون دے سکتا ہے۔ انہوں نے صنعت اور ہومیوپیتھی میڈیکل کالجوں کو تلقین کی کہ وہ اپنی ادارہ جاتی اور صنعتی آمدنی کا کچھ فیصد تحقیق میں صرف کریں اور اعلیٰ کوالٹی کے حامل، جدید ترین تحقیقی پروجیکٹوں کو عملی جامہ پہنانے کیلئے سی سی آر ایس سے اشتراک کریں۔


    جناب نائک نے مزید کہا کہ آج مغربی میڈیسن کو غیرمتعدی امراض کے انتظام کے سلسلے میں زبردست چنوتی کا سامنا ہے اور اس صورتحال سے نمٹنے میں محفوظ ادویہ سے کام لیا جاسکتا ہے۔ اینٹی بایوٹک ادویہ کااندھا دھند استعمال ، درد کش ادویہ کا استعمال ، اسی طریقے ہر چھوٹی بڑی تکلیف کیلئے کیمیاوی ادویہ کا اندھادھند استعمال تناؤ اور دوسرے امراض کیلئے کیمیاوی ادویہ کا استعمال معاشرے کو زبردست نقصان پہنچا رہا ہے۔ ہومیو پیتھی اور اس کی محفوظ ادویہ کی مقدار اس صورتحال میں ایک مؤثر متبادل ثابت ہوسکتی ہے۔ اس طریقہ علاج میں مریض کو ابتدائی مرحلے میں ہی مکمل طور سے زیر تشخیص لاکر غیرمتعدی امراض سے شفابخشنے کی صلاحیت مضمر ہے اور یہ طریقہ علاج ان کیمیاوی ادویہ کے استعمال کی مقدار میں تخفیف لانے میں بھی مدد گار ثابت ہوسکتا ہے۔ وزیر موصوف نے حاضرین کو ڈرگس اینڈ کاسمیٹکس رولس 1945 میں رونما ہونے والی حالیہ ترامیم سے بھی آگاہ کیا جن میں ہومیوپیتھی ادویہ کو فروغ جاتی سرگرمیوں کیلئے ، جو کسی نمائش یا میلے میں عمل میں لائی جانی ہوں، کے سلسلے میں علیحدہ سے ایک ہومیوپیتھی خوردہ فروخت کار کو لائسنس لینے کی ضرورت سے استثنیٰ قرار دیا جانا بھی شامل ہے۔ انہوں نے کہا کہ اس طریقے سے بیداری میں اضافہ ہوگا اور ہومیو پیتھی ادویہ کی افادیت سے لوگ آگاہ ہوں گے اور وسیع عوامی پلیٹ فارم پر اس کی تشہیر ممکن ہوسکے گی۔ ایک دوسری ترمیم جس کے بارے میں وزیر موصوف نے مندوبین کو بتایا ، وہ یہ ہے کہ ہومیوپیتھی ادویہ کی فروخت ایلوپیتھک کاؤنٹر سے بھی ہوسکے گی۔ ایلوپیتھک ڈرگ فروخت کرنے کے لائسنس کا حامل ایک فرد علیحدہ لائسنس حاصل کیے بغیر ہومیو پیتھک ادویہ بھی فروخت کرسکے گا۔ اس سے ہومیوپیتھی کی دوائیں زیادہ بڑے پیمانے اور عام طور سے ملک بھر میں دستیاب ہوں گے۔


    وزیر موصوف نے امریکہ کے ہومیوپیتھک فارموکوپیا کنونشن (ایچ پی سی یو ایس ) ، فارما کوپیا کمیشن فار انڈین میڈیسن اینڈ ہومیو پیتھی (پی سی آئی ایم اینڈ ایچ) اور سی سی آر ایچ کے ذریعے انجام دیے گئے اُمور کی بھی ستائش کی جو اس سہ فریقی مفاہمتی عرضداشت کے تحت انجام پائے ہیں جن پر گزشتہ فورم میں ان تینوں اداروں نے دستخط کیے تھے۔ ان میں سب سے اہم چیز امریکہ اور بھارت میں ہومیو پیتھی فارمو کوپیا سے متعلق پچاس ادویہ کے مابین تال میل کا پہلو بھی شامل ہے۔ انہوں نے توقع ظاہر کی کہ اس معاہدے کے کامیاب نتائج کو آئندہ کیلئے بھی ایک علامت کے طور پر استعمال کیاجاسکتا ہے تاکہ ہومیو پیتھی ادویہ کو فروغ دیاجاسکے اور دنیا بھر میں ہومیو پیتھی کی ضابطہ جاتی تجاویز کو مستحکم بنایا جاسکے۔


    اپنے خطاب میں آیوش کی وزارت کے جوائنٹ سکریٹری جناب روشن جگی نے فورم کے موضوع کی تعریف کی جس کا تعلق عالمی اشتراک کو بڑھاوا دینے سے ہے، انہوں نے کہا کہ اس کے کثیر زاویہ جاتی اثرات مرتب ہوں گے اور اس کے لئے بڑے پیمانے پر مشترکہ کوششیں درکار ہوں گی۔ انہوں نے کہا کہ آیوش کی وزارت نے مختلف سطحوں پر دنیا بھر کی حکومتوں اور اداروں کے ساتھ اشتراک قائم کرنے کی تجویز کا خیرمقدم کیا ہے ۔ انہوں نے اس موقع پر یہ بھی بتایا کہ وزارت آیوش کے ذریعے بین الاقوامی اشتراک کے اہم عناصر کیا ہیں۔ انہوں نے ان عناصر پر روشنی ڈالتے ہوئے ادویہ سازوں ، صنعت کارو ں اور آیوش اداروں وغیرہ کو فراہم کی جانے والی ترغیبات کا بھی ذکر کیا۔ انہوں نے کہا کہ برآمدات کیلئے یوایس ایف ڈی اے / ای ایم ای اے / یو کے – ایم ایچ آر اے/ ایم ایچ پی ڈی / ٹی جی اے وغیرہ سے متعلق ضابطہ جاتی تنظیموں سے آیوش مصنوعات (مارکیٹ کے لئے اسناد کی فراہمی) کے سلسلے میں رابطہ قائم کیا گیا ہے۔ انہوں نے مزید بتایا کہ وزارت بین الاقوامی نمائشوں، تجارتی میلوں، روڈ شوز وغیرہ میں بھی شرکت کرتی ہے اور وہاں آیوش کی بین الاقوامی ترویج واشاعت کی حوصلہ افزائی کرتی ہے۔ جناب جگی نے سی سی آر ایچ کی بھی ستائش کی اور کہا کہ یہ ادارہ بین الاقوامی پیمانے پر ہومیو پیتھی کے شعبے میں تحقیق اور تعاون کے سلسلے میں مختلف جوائنٹ پروجیکٹوں میں سرگرمی سے اشتراک کررہا ہے۔


    ہومیو پیتھی کی یوروپی کمیٹی کی صدر ڈاکٹر ہیلن رینوکس جو فرانس سے آئی ہیں، انہوں نے ریگولیٹروں اور صنعت کی جانب سے ہومیو پیتھی کے پیشے کے سلسلے میں اپنی توقعات اور نظریات کا اظہار کیا۔ انہوں نے بتایا کہ پورے یوروپ میں مریضوں کی جانب سے ہومیو پیتھی کے مضبوط مطالبات پیش کیے گئے ہیں۔ 74 فیصد مریض نہ صرف یہ کہ ہومیو پیتھی کے استعمال کی حمایت کررہے ہیں بلکہ ان کا مطالبہ یہ بھی ہے کہ وہ سماجی حفظان صحت احاطے کے تحت بھی اسے جاری رکھنا چاہیں گے۔ انہوں نے مزید کہا کہ ہومیوپیتھی مصنوعات کو ضابطہ بند کرنے کا یوروپی ماڈل اصلاً ایک دفاعی بندش ہے اور اس کے نفاذ کیلئے اسے فروغ دینا ضروری ہوگا۔ انہوں نے فارمو کوپیا کو ایک مثبت کوشش کے طور پر ہم آہنگ کرنے کی کوششوں پر بھی نظرثانی کی اور کہا کہ ہر ایک ملک میں رائج فارمو کوپیا ایک دوسرے کیلئے مفید ثابت ہوسکتے ہیں۔


    عالمی مربوط ادویہ فورم (ڈبلیو آئی ایم ایف) کے ڈائرکٹر، ڈاکٹر رابرٹ وین ہیسلن نے اپنے کلیدی خطبے میں کہا کہ اے آئی ایم ایف کا مقصد شواہد پر مبنی روایتی ، امدادی اور مربوط طریقہ ادویہ ( ٹی سی آئی ایم) کو مزید بڑھاوا دینا ہے اور اس کے لئے نجی – سرکاری تعاون کو فروغ دینا ہوگا جہاں سرکاری اور نجی شعبے کارکردہ بن کر سامنے آئیں گے اور مریض اور حفظان صحت فراہم کرنے والے اس کے ذرائع ہوں گے۔ انہوں نے کہا کہ مریضوں کی جانب سے ہومیو پیتھی ادویہ کی جائز اور افزوں مانگ ، ساتھ ہی ساتھ حفظان صحت فراہم کرنے والے اداروں کی ضروریات میں بھی معقول ضابطہ جاتی فریم ورک کے ذریعے توازن پیدا کرنا ہوگا اور اس کے توسط سے ادویہ کی کوالٹی ، سلامتی، اثرانگیزی اور دستیابی کو یقینی بنانا ہوگا۔ اس مقصد کے حصول کیلئے ضابطہ کاروں ، صنعت اور متعلقہ ممالک کاکردار ایک دوسرے سے مربوط ہیں۔ انہوں نے کہا کہ بھارت اس طرح کے فورم کا جائز اور حق بجانب میزبان ہے کیونکہ یہ فورم طبی تکثیریت کا دورازہ کھولتا ہے، جس میں سیاسی اور ثقافتی دونوں پہلو شامل ہیں۔


    سی سی آر ایچ کے ڈائرکٹر جنرل ڈاکٹر راج کے منچندا ، نے اپنے خیرمقدمی کلمات میں آیوش کے وزیر کے تئیں اظہار تشکر کیا اور کہا کہ ان کی جانب سے حاصل ہوئی حمایت اور ان کی موجودگی کا خیرمقدم ہے اور ساتھ ہی ساتھ وہ تمام بین الاقوامی اور قومی مہمانان اور مندوبین کا اس فورم میں استقبال کرتے ہیں۔ انہوں نے گزشتہ فورم کے نتائج پر بھی روشنی ڈالی۔ انہوں نے مزید کہا کہ فورم کا بنیادی مقصد زیادہ سے زیادہ شراکت داروں کو ایچ ایم پی کی ضروریات اور چنوتیوں اور ضابطہ بندی کے پہلوؤں کے تئیں خبردار اور بیدار کرنا ہے اور اس کے لئے ایک معقول اسٹیج کی فراہمی ضروری ہے جہاں ایسے معاملات پر تبادلہ خیالات کیے جاسکیں۔ انہوں نے کہا کہ چونکہ ہر ملک اپنی انفرادیت کا حامل ملک ہوتا ہے لہٰذا ایچ ایم پی کے لئے ریگولیٹری ڈیزائن کا فیصلہ براہ راست شرکائے کار ہی کرسکتے ہیں۔ انہوں نے مندوبین سے گزارش کی کہ ان تبادلہ خیالات کا بنیادی مقصد شراکت داروں کی بصیرت میں اضافہ ہے اور ساتھ ہی ساتھ اس امر کا تعین کرنا ہے کہ ضابطہ بندی کو یقینی بنانے اور ہومیو پیتھی ادویہ کو دستیاب کرانے کیلئے ممکنہ طور پر جو کچھ کرنا ہے اس کے لئے مستقبل کا لائحہ عمل کیا ہوگا۔


    ڈپٹی ڈائرکٹر جنرل ، ڈاکٹر انیل کھورانہ نے مقتدر شخصیات اور مندوبین کاشکریہ ادا کیا اور توقع ظاہر کی کہ یہ فورم سیکھنے ، شیئر کرنے اور آئندہ کے اقدامات پر تبادلہ خیالات کرنے کا ایک بہترین موقع فراہم کرے گا جن کے ذریعے ہومیو پیتھی کے ریگولیٹری شعبے میں ہم آہنگی پیدا کی جاسکے گی۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔۔ع ن


    24-01-2019


    U-508

    
    
    (Release ID: 1561244) Visitor Counter : 15