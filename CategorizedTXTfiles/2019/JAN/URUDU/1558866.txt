      وزارتِ تعلیم

      اختراعات صرف تحقیق کے ذریعہ ہی ممکن ہیں : پرکاش جاوڈیکر
      Posted On: 06 JAN 2019 8:16PM by PIB Delhi


    نئی دلّی ، 07 جنوری ؍فروغ انسانی وسائل کے مرکزی وزیرجناب پرکاش جاوڈیکر نے کہا ہے کہ ملک میں مختلف شعبوں کے کام میں تحقیقات کے ذریعہ ہی اختراعات و ایجادات کا راستہ ہموار کیا جا سکتا ہے ۔ وزیر موصوف لولی پروفیشنل یونیورسٹی ، جالندھر میں 106 ویں انڈین سائنس کانگریس کے آٹھویں خواتین سائنس کانگریس کے الوداعی اجلاس سے خطاب کر رہے تھے ۔ انہوں نے کہا کہ یہ تحقیق ہی ہے ، جس کی بدولت ملکوں کو ہر قسم کی مشکلات سے نجات حاصل کرنے میں مدد ملتی ہے اور اسی لئے مرکزی حکومت کی جانب سے اسے اعلیٰ ترین ترجیحات میں شامل کیا گیا ہے اور اسے فروغ دیا جا رہا ہے ۔
    
    جناب پرکاش جاوڈیکر نے کہا کہ مرکزی حکومت نے تحقیقات کو قوت بخشنے اور اسے فروغ دینے کے لئے ایک پروگرام تیار کیا ہے ۔ انہوں نے 106 ویں انڈین سائنس کانگریس کے افتتاحی اجلاس میں وزیر اعظم جناب نریندر مودی کے ’’ جے انوسندھان ‘‘ کے نعرے کا ذکر کرتے ہوئے کہا کہ ’’ یہ مرکز کے تحقیقات اور اختراعات کے تئیں عہد بستگی کا مظہر ہے ۔ ‘‘ این ڈی اے حکومت نے رواں سال میں اختراعات کے لئے 200 کروڑ روپئے کا فنڈمختص کیا ہے اور ملک بھر میں اختراعاتی ہب قائم کرنے کے لئے ایک ہزار کالج قائم کئے جا رہے ہیں ۔ انہوں نے مزید کہا کہ یونیورسٹیوں اور دیگر تعلیمی اداروں سے اپنی سطح پر اختراعاتی کلب قائم کرنے کے لئے کہا گیا ہے ۔


    
    جناب پرکاش جاوڈیکر ملک کو در پیش مسائل کا تذکرہ کرتے ہوئے خواتین سے آگے آنے اور سماجی و اقتصادی مسائل کو حل کرنے کے لئے سائنسی دھارے میں شمولیت کے لئے زور دیا ۔ انہوں نے کہا کہ مرکزی حکومت نے ہائر ایجوکیشن فائننسنگ ایجنسی ( ایچ ای ایف اے ) کے تحت ایک فنڈ قائم کیا ہے جو کہ ریسرچ لیباریٹریوں کو امداد فراہم کرے گا ۔ رواں سال وزارت اس مقصد کے لئے 33 ہزار کروڑ روپئے صرف کر رہی ہے ، جبکہ سماجی سائنسی تحقیقات کی حوصلہ افزائی کے لئے 250 کروڑ روپئے مقرر کئے گئے ہیں ۔ انہوں نے کہا کہ حکومت کا ایک اہم پروجیکٹ اسپارک نامی لانچ کیا گیا تھا جس کا مقصد طلباء کو بیرون ملک جانے کے بجائے اندرون ملک رہ کر اپنے مطلوبہ تحقیقاتی پروجیکٹوں پر کام کرنے کی حوصلہ افزائی کرنا ہے ۔ اس سلسلے میں وزارت کا منصوبہ تحقیق و اختراعات کے کام کے لئے ہر طالب علم ، اساتذہ اور صنعت کاروں کو ایک لاکھ روپئے ماہانہ کا وظیفہ مہیا کرانا ہے ۔ حکومت کی اس پہل قدمی سے نہ صرف ذہین افراد کی نقل وطن رکے گی بلکہ اس سے ذہن سازی بھی ہو سکے گی ۔


    
    جناب پرکاش جاوڈیکر نے کہا کہ کوئی بھی ملک تب تک ترقی نہیں کر سکتا ، جب تک کہ سائنسی لیباریٹریاں اور تحقیقاتی کام میں استحکام نہ آئے ۔ حکومت نے اس جذبے کے ساتھ ملک کے مختلف آئی آئی ٹی اداروں میں چھ ریسرچ پارک قائم کئے ہیں ۔ جہاں طلباء اور اساتذہ اپنا تحقیقاتی کام کر رہے ہیں ۔ انہوں نے کہا کہ سائنس پڑھانے اور سیکھنے کے شعبے میں ترقی کے اچھے مواقع موجود ہیں اور یہ سائنس ہی ہے جو بھارت کو عالمی قائد بنا سکتی ہے ۔

    

    ۔ ۔ ۔ ۔ ۔ ۔


    
    U . 133
    
    م ۔ ر ۔ ر۔

    
    
    (Release ID: 1558866) Visitor Counter : 3
    
    
      Read this release in: English