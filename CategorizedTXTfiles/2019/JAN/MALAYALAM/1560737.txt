      PIB Headquarters

      ആത്മീയ സര്‍ക്യൂട്ട് വികസനത്തിനായി കേന്ദ്രം 85 കോടി രൂപ കേരളത്തിന് അനുവദിച്ചു
      14 ജില്ലകളിലെയും 133 ആരാധനാലയങ്ങള്‍ സര്‍ക്യൂട്ടില്‍ ഉള്‍പ്പെടുമെന്ന് കേന്ദ്ര ടൂറിസം സഹമന്ത്രി
      അല്‍ഫോണ്‍സ് കണ്ണന്താനം

      Posted On: 14 JAN 2019 3:33PM by PIB Thiruvananthpuram

    സ്വദേശി ദര്‍ശന്‍ പദ്ധതി പ്രകാരം കേരളത്തിലെ ആത്മീയ സര്‍ക്യൂട്ട് മൂന്നാം ഘട്ടത്തിന്റെ വികസനത്തിനായി 85.23 കോടി രൂപയുടെ പദ്ധതികള്‍ അനുവദിച്ചതായി കേന്ദ്ര ടൂറിസം സഹമന്ത്രി ശ്രീ. അല്‍ഫോണ്‍ കണ്ണന്താനം പറഞ്ഞു. 14 ജില്ലകളിലെയും, ഹിന്ദു ക്ഷേത്രങ്ങള്‍, ക്രൈസ്തവ ദേവാലയങ്ങള്‍, മുസ്ലീം പള്ളികള്‍ മുതലായവ ഉള്‍പ്പെടെ 133 ആരാധനാലയങ്ങള്‍ക്ക് ചുറ്റുമുള്ള പ്രദേശങ്ങളില്‍ തീര്‍ത്ഥാടകര്‍ക്ക് ആവശ്യമായ സൗകര്യങ്ങള്‍ ഒരുക്കുന്നതാണ് ഈ പദ്ധതിയെന്ന് അദ്ദേഹം തിരുവനന്തപുരത്ത് വാര്‍ത്താ സമ്മേളനത്തില്‍ പറഞ്ഞു. വടക്കേയറ്റത്തെ മഞ്ചേശ്വരത്തെ അനന്തപത്മനാഭ സ്വാമി ക്ഷേത്രം മുതല്‍ തെക്കേയറ്റത്ത് തിരുവനന്തപുരത്തെ മാതൃ ദേ ദേവൂസ് ദേവാലയം വരെ പരന്ന് കിടക്കുന്നതാണ് സര്‍ക്യൂട്ട്. കൊടുങ്ങല്ലൂരിലെ ചേരമാന്‍ ജുമാ മസ്ജിദ്, മലയാറ്റൂരിലെ സെന്റ് തോമസ് പള്ളി, തൃശൂരിലെ തിരുവമ്പാടി ക്ഷേത്രം മുതലായവ സര്‍ക്യൂട്ടില്‍ ഉള്‍പ്പെടും.


    വിപുലമായ ചര്‍ച്ചകളെ തുടര്‍ന്ന്, ചരിത്രപരവും, സാംസ്‌കാരികവും മതപരവുമായ പ്രാധാന്യത്തിന്റെ അടിസ്ഥാനത്തിലാണ് ആരാധനാലയങ്ങള്‍ തിരഞ്ഞെടുത്തിട്ടുള്ളത്. ഇവിടങ്ങളില്‍ എത്തുന്ന തീര്‍ത്ഥാടകര്‍ക്കും, വിനോദസഞ്ചാരികള്‍ക്കുമായി കമ്മ്യൂണിറ്റി ഹാള്‍, അന്നദാന മണ്ഡപം, വിവിധോദേശ്യ ഹാള്‍, ശൗചാലയങ്ങള്‍, കഫേകള്‍, ലാന്‍സ്‌കേപ്പിംഗ്, പാര്‍ക്കിംഗ് സൗകര്യം, നടവഴികള്‍ ദിശാസൂചികകള്‍, ദീപാലങ്കാരം, ചവറ്റ് കുട്ടകള്‍ മുതലായവ ഒരുക്കുന്നതാണ് പദ്ധതി.


    സ്വദേശി ദര്‍ശന്‍, പ്രസാദ് പദ്ധതികള്‍ പ്രകാരം കേരളത്തില്‍ ഇതുവരെ മൊത്തം 550 കോടി രൂപയുടെ 7 പദ്ധതികളാണ് അംഗീകരിച്ചിട്ടുള്ളത്. ഇതില്‍ 175 കോടി രൂപ അനുവദിച്ച് കഴിഞ്ഞു. വിനിയോഗ സര്‍ക്യൂട്ട് ലഭിക്കുന്ന മുറയ്ക്ക് ബാക്കി തുക അനുവദിക്കും.


    പത്തനംതിട്ട- ഗവി -വാഗമണ്‍-തേക്കടി- ഇക്കോ സര്‍ക്യൂട്ട് (76.55 കോടി രൂപ) ശബരിമല- എരുമേലി-സന്നിധാനം (99.99 കോടി), പത്മനാഭ സ്വാമി ക്ഷേത്രം-ആറന്മുള-ശബരിമല (92.22 കോടി രൂപ) കോഴിക്കോട് മുതല്‍ കാസര്‍ഗോഡ് വരെയുള്ള മലബാര്‍ ക്രൂയിസ് വികസനം മുതലായവയാണ്, വികസനം, ശ്രീനാരായണ ഗുരു ദേവനുമായി ബന്ധപ്പെട്ട അരുവിപ്പുറം - കുന്നുംപാറ- ചെമ്പഴന്തി തീര്‍ത്ഥാടക സര്‍ക്യൂട്ട് (69.47 കോടി രൂപ) എന്നിവയാണ് സ്വദേശ് ദര്‍ശന്‍ പദ്ധതി പ്രകാരം കേരളത്തിന് അനുവദിച്ചിട്ടുള്ള മറ്റ് പദ്ധതികള്‍. പ്രസാദ് പദ്ധതിയില്‍ ഉള്‍പ്പെടുത്തി ഗുരുവായൂര്‍ ക്ഷേത്ര നഗരിയുടെ വികസനത്തിന് 46.14 കോടി രൂപയുടെ പദ്ധതികളും അനുവദിച്ചിട്ടുണ്ടെന്ന് ശ്രീ. കണ്ണന്താനം അറിയിച്ചു.


    വിദേശ വിനോദസഞ്ചാരികളുടെ വരവില്‍ രാജ്യത്തെ എട്ടാം സ്ഥാനവും, ആഭ്യന്തര വിനോദസഞ്ചാരികളുടെ വരവില്‍ 16-ാം സ്ഥാനവുമാണ് കേരളത്തിനുള്ളത്. 2020 ഓടെ രാജ്യത്തേയ്ക്കുള്ള വിദേശ വിനോദസഞ്ചാരികളുടെ എണ്ണം 20 ദശലക്ഷമാക്കി ഉയര്‍ത്തുകയാണ് ഗവണ്‍മെന്റിന്റെ ലക്ഷ്യമെന്ന് അദ്ദേഹം പറഞ്ഞു.
    ND MRL- 06
    ***

    
    
    (Release ID: 1560737) Visitor Counter : 1