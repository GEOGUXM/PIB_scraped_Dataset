      PIB Headquarters

      ഗവേഷണ സഹകരണത്തിന് സിഎംഎഫ്ആർഐയും മഹാരാജാസ് കോളേജും കൈകോർക്കുന്നു, ധാരണാപത്രം ഒപ്പുവെച്ചു
      Posted On: 11 JAN 2019 2:21PM by PIB Thiruvananthpuram

      അക്കാദമിക, ഗവേഷണ രംഗങ്ങളിൽ സഹകരിക്കാൻ കേന്ദ്ര സമുദ്രമത്സ്യ ഗവേഷണ സ്ഥാപനവും (സിഎംഎഫ്ആർഐ) മഹാരജാസ് കോളേജും ധാരണയായി. സമുദ്ര ജൈവവൈവിധ്യം, മറൈൻ ബയോടെക്‌നോളജി തുടങ്ങിയ മേഖലകളിൽ സംയുക്ത ഗവേഷണങ്ങൾക്കും ശാസ്ത്രാവബോധ പ്രചാരണ പ്രവർത്തനങ്ങൾക്കുമുള്ള സഹകരണമാണ് ലക്ഷ്യം. ഇതോടെ, മഹാരാജാസ് കോളേജിലെ വിദ്യാർത്ഥികൾക്ക് സിഎംഎഫ്ആർഐയിൽ പഠനാനുബന്ധ ഗവേഷണ പ്രവർത്തനങ്ങൾ നടത്താനും പരിശീലനം നേടാനും അവസരമുണ്ടാകും.
      സമുദ്ര പരിസ്ഥിതി സംരക്ഷണവുമായി ബന്ധപ്പെട്ട് ബോധവൽക്കരണ പരിപാടികൾ, പൊതുജനങ്ങളിൽ ശാസ്ത്രാവബോധം സൃഷ്ടിക്കൽ തുടങ്ങിയവയും ലക്ഷ്യമിടുന്നുണ്ട്. കടലാസ് ഉപയോഗിച്ച് നിർമിച്ച ചിലവ് കുറഞ്ഞ മൈക്രോസ്‌കോപ്പുകളെ കുറിച്ചുള്ള പ്രചാരണം, പ്ലാസ്റ്റിക് മാലിന്യങ്ങൾ നിക്ഷേപിക്കുന്നതിനെതിരെ ബോധവൽക്കരണം എന്നിവ ഇതിൽ ഉൾപെടും.
      അപകടരമായ സൂക്ഷ്മ പ്ലവകങ്ങൾ മീനുകൾക്ക് ഭീഷണിയാകുന്ന തരത്തിൽ കടലിൽ പെരുകുന്നതുമായി ബന്ധപ്പെട്ട് സിഎംഎഫ്ആർഐയും മഹാരാജാസിലെ ബോട്ടണി വകുപ്പും സംയുക്തമായി പൊതുജന ബോധവൽക്കരണ പരിപാടികൾ നടത്തിവരുന്നുണ്ട്.
      ധാരണാ പത്രത്തിൽ സിഎംഎഫ്ആർഐ ഡയറക്ടർ ഡോ എ ഗോപാലകൃഷ്ണനും മഹാരാജാസ് കോളേജ് പ്രിൻസിപ്പൽ ഡോ കെ എൻ കൃഷ്ണകുമാറും ഒപ്പുവെച്ചു
    
    
    (Release ID: 1559588) Visitor Counter : 7