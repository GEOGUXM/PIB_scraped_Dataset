      PIB Headquarters

      വ്യാജ വാർത്തകളിലൂടെ പണമുണ്ടാക്കാൻ ശ്രമിക്കുന്നത് അപകടകരമായ സ്ഥിതിവിശേഷം: ജില്ലാ കളക്ടർ
      Posted On: 17 JAN 2019 5:48PM by PIB Thiruvananthpuram

      കേന്ദ്ര വാര്‍ത്താ വിതരണ പ്രക്ഷേപണ മന്ത്രാലയത്തിനു കീഴിലുള്ള മാധ്യമ വിഭാഗമായ പ്രസ് ഇന്‍ഫര്‍മേഷന്‍ ബ്യൂറോ(പിഐബി) കൊച്ചി ഓഫീസ് തലശ്ശേരി ടൗണിലെയും സമീപ പ്രദേശങ്ങളിലെയും മാധ്യമപ്രവര്‍ത്തകര്‍ക്കായി പ്രാദേശിക മാധ്യമ ശില്‍പശാല (വാര്‍ത്താലാപ്) സംഘടിപ്പിച്ചു. ജില്ലാ കളക്ടര്‍ ശ്രീ മിര്‍ മുഹമ്മദ് അലി ശില്‍പശാല ഉദ്ഘാടനം ചെയ്തു. വ്യാജ വാർത്തകളിലൂടെ പലരും പണമുണ്ടാക്കാൻ ശ്രമിക്കുന്നത് അപകടകരമായ സ്ഥിതിവിശേഷമാണെന്ന് അദ്ദേഹം പറഞ്ഞു. വ്യാജ വാർത്ത എങ്ങനെ തിരിച്ചറിയാം എന്നതാണ് നമ്മുടെ കുട്ടികൾക്ക് നൽകാവുന്ന ഏറ്റവും നല്ല പരിശീലനമെന്നും അദ്ദേഹം കൂട്ടിച്ചേർത്തു.
      തലശ്ശേരി പ്രസ് ഫോറം പ്രസിഡന്റ് ശ്രീ അനീഷ് പാതിരിയാട് അധ്യക്ഷത വഹിച്ചു. പിഐബി അസിസ്റ്റന്റ് ഡയറക്ടര്‍ ശ്രീ ഐസക് ഈപ്പന്‍ പിഐബിയുടെ പ്രവര്‍ത്തനങ്ങളെ കുറിച്ചും കേന്ദ്ര ഗവണ്‍മെന്റ് പദ്ധതികളുടെയും നയങ്ങളുടെയും റിപ്പോര്‍ട്ടിങ്ങിനെ സംബന്ധിച്ചും വിശദീകരിച്ചു. തലശ്ശേരി പ്രസ് ഫോറം സെക്രട്ടറി ശ്രീ എന്‍. പ്രശാന്ത് ശിൽപശാലയ്ക്ക് ആശംസകൾ അർപ്പിച്ചു.
      റിപ്പോര്‍ട്ടിങ്ങിലെ നൂതന പ്രവണതകള്‍ എന്ന വിഷയത്തില്‍ മാതൃഭൂമി ചീഫ് റിപ്പോര്‍ട്ടര്‍ ശ്രീ ദിനകരന്‍ കൊമ്പിലാത്ത് ക്ലാസെടുത്തു. ഭാഷയെ വരുതിയിൽ നിർത്താൻ സാധിക്കാതെ പരത്തി എഴുതുന്നതാണ് പ്രാദേശിക റിപ്പോർട്ടിങ്ങിൻറെ പ്രധാന പ്രശ്നമെന്നും തിരക്കുള്ള തലമുറയ്ക്ക് അത്തരം വാർത്തകളെ ഉൾക്കൊള്ളാൻ സാധിക്കുന്നില്ലെന്നും അദ്ദേഹം പറഞ്ഞു. കൊട്ടിഘോഷിക്കപ്പെട്ട കേരളത്തി ൻറെ ആരോഗ്യ മാതൃകയൊക്കെ പോയെന്നും നാം ഒരു രോഗാതുര സംസ്ഥാനമായി മാറിക്കൊണ്ടിരിക്കുകയാണെന്നും ആരോഗ്യരക്ഷയില്‍ പത്രപ്രവര്‍ത്തകരുടെ പങ്ക് എന്ന വിഷയത്തില്‍ സെഷന്‍ കൈകാര്യം ചെയ്ത കോഴിക്കോട് മെഡിക്കല്‍ കോളജ് അസോസിയേറ്റ് പ്രഫസര്‍ ഡോ. ജയകൃഷ്ണന്‍ തയ്യില്‍ പറഞ്ഞു. ഡിജിറ്റല്‍ ഇന്ത്യ-വെല്ലുവിളികള്‍, പ്രതീക്ഷകള്‍ എന്ന വിഷയത്തില്‍ മലയാള മനോരമ സീനിയര്‍ സബ് എഡിറ്റര്‍ ശ്രീ രഞ്ജിത്ത് എന്‍പിസി ക്ലാസ് നയിച്ചു. വ്യക്തിവിവരങ്ങൾക്ക് സ്വകാര്യതയോ സുരക്ഷോ ഇല്ലാത്ത കാലഘട്ടമാണ് ഇതെന്നും നാം ഉപയോഗിക്കുന്ന ഓരോ ഡിജിറ്റൽ ഉപകരണത്തിലും നമ്മുടെ വ്യക്തിവിവരങ്ങൾ ചോർത്താനുള്ള സംവിധാനങ്ങളുണ്ടെന്നും അദ്ദേഹം പറഞ്ഞു.
      തലശ്ശേരി ടൗണ്‍, മാഹി, പാനൂര്‍, ഇരിട്ടി, കൂത്തുപറമ്പ്
      മേഖലകളില്‍ നിന്നുള്ള അറുപതോളം മാധ്യമപ്രവര്‍ത്തകര്‍ ശില്‍പശാലയില്‍ പങ്കെടുത്തു. മാധ്യമപ്രവര്‍ത്തകരും കേന്ദ്ര ഗവണ്‍മെന്റും തമ്മിലുള്ള ബന്ധം മെച്ചപ്പെടുത്തുന്നതിന് കേന്ദ്ര വാര്‍ത്താ വിതരണ പ്രക്ഷേപണ മന്ത്രാലയം ആവിഷ്‌ക്കരിക്കുന്ന പ്രത്യേക പരിപാടിയാണ് വാര്‍ത്താലാപ്.
      ഐഇ-ബിഎസ്എന്‍ (17.01.2019)
    
    
    (Release ID: 1560770) Visitor Counter : 1