      PIB Headquarters

      പുതിയ റെയില്‍വേ-പുതിയ കേരളം ബുക്ക്‌ലറ്റ് അല്‍ഫോണ്‍സ് കണ്ണന്താനം പ്രകാശനം ചെയ്തു
      Posted On: 23 JAN 2019 2:56PM by PIB Thiruvananthpuram


    ദക്ഷിണ റെയില്‍വേ പ്രസിദ്ധീകരിച്ച 'പുതിയ റെയില്‍വേ-പുതിയ കേരളം' ബുക്ക്‌ലറ്റിന്റെ പ്രകാശനം കേന്ദ്ര ടൂറിസം സഹമന്ത്രി ശ്രീ അല്‍ഫോണ്‍സ് കണ്ണന്താനം എറണാകുളം സൗത്ത് റെയില്‍വേ സ്റ്റേഷനില്‍ നിര്‍വ്വഹിച്ചു. ഡിവിഷണല്‍ റെയില്‍വേ മാനേജര്‍ ശ്രീ എസ്.കെ. സിന്‍ഹ, സീനിയര്‍ ഡിവിഷണല്‍ കൊമേഴ്‌സ്യല്‍ മാനേജര്‍ ഡോ. രാജേഷ് ചന്ദ്രന്‍, സീനിയര്‍ ഡിവിഷണല്‍ ഓപ്പറേറ്റിങ്ങ് മാനേജര്‍ ശ്രീ വൈ. സെല്‍വിന്‍, എറണാകുളം ഏരിയ മാനേജര്‍ ശ്രീ ഹരികൃഷ്ണന്‍ എന്നിവര്‍ കേന്ദ്രമന്ത്രിയില്‍ നിന്നും ബുക്ക്‌ലറ്റിന്റെ പ്രതികള്‍ ഏറ്റുവാങ്ങി. കേരളത്തിലെ റെയില്‍വേ വികസനം മോദി സര്‍ക്കാരിന്റെ വികസന നേട്ടങ്ങള്‍ക്ക് ഉദാഹരണമാണെന്ന് ശ്രീ അല്‍ഫോണ്‍സ് കണ്ണന്താനം പറഞ്ഞു.


    പുതിയ ട്രെയിനുകള്‍ അനുവദിക്കുന്നതിനും, പാത ഇരട്ടിപ്പിക്കുന്നതിനുമായി കേരള സര്‍ക്കാര്‍ സ്ഥലമേറ്റെടുത്ത് കൈമാറേണ്ടതുണ്ടെന്നും, ഇതിനായി സംസ്ഥാനം മുന്‍കൈ എടുക്കണമെന്നും മന്ത്രി പറഞ്ഞു. ആധുനിക കോച്ചുകള്‍ കേരളത്തിനായി അനുവദിക്കണമെന്നും അദ്ദേഹം റെയില്‍വേ അധികൃതരോട് ആവശ്യപ്പെട്ടു.

    കേരളത്തിലെ റെയില്‍ ഗതാഗത രംഗത്ത് 2014 മുതല്‍ ഉണ്ടായ സുപ്രധാന നേട്ടങ്ങളാണ് 'പുതിയ റെയില്‍വേ-പുതിയ കേരളം' ബുക്ക്‌ലറ്റില്‍ വിവരിച്ചിരിക്കുന്നത്. ദക്ഷിണ റെയില്‍വേയുടെ കീഴിലുള്ള തിരുവനന്തപുരം, പാലക്കാട് ഡിവിഷനുകളില്‍ മൂലധനച്ചെലവ്, അടിസ്ഥാനസൗകര്യ വികസനം, ശേഷീ വികസനം, യാത്രക്കാര്‍ക്കുള്ള സൗകര്യങ്ങള്‍, ചരക്കുനീക്കം, സുരക്ഷ എന്നിവയുമായി ബന്ധപ്പെട്ടുണ്ടായ സംരംഭങ്ങളെക്കുറിച്ചുള്ള വിവരങ്ങള്‍ ബുക്ക്‌ലറ്റില്‍ ഉള്‍പ്പെടുത്തിയിട്ടുണ്ട്. ഡിജിറ്റല്‍ ഇന്ത്യ, സ്വച്ഛ് ഭാരത് അഭിയാന്‍ എന്നീ പദ്ധതികളുമായി ബന്ധപ്പെട്ടു നടന്ന വികസന പ്രവര്‍ത്തനങ്ങളെക്കുറിച്ചും ബുക്ക്‌ലറ്റില്‍ പ്രതിപാദിക്കുന്നു.
    IE/AB
    

    
    (Release ID: 1561056) Visitor Counter : 5