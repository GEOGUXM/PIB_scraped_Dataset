      PIB Headquarters

      സിഎംഎഫ്ആർഐയിൽ രാജ്യാന്തര ശിൽപശാലയ്ക്ക് തുടക്കം
      ആർഡോയിൽ അംഗമായ ആഫ്രോ-ഏഷ്യൻ രാജ്യങ്ങളിലെ പ്രതിനിധികളാണ് ശിൽപശാലയിൽ പങ്കെടുക്കുന്നത്

      Posted On: 15 JAN 2019 3:37PM by PIB Thiruvananthpuram

    ആഫ്രിക്കൻ-ഏഷ്യൻ രാജ്യങ്ങളിലെ പ്രതിനിധികളെ പരിശീലിപ്പിക്കുന്നതിനുള്ള രാജ്യാന്തര ഫിഷറീസ് ശിൽപശാല കേന്ദ്ര സമുദ്രമത്സ്യ ഗവേഷണ സ്ഥാപനത്തിൽ (സിഎംഎഫ്ആർഐ) തുടങ്ങി. ആഫ്രിക്കൻ ഏഷ്യൻ റൂറൽ ഡവലപ്‌മെന്റ് ഓർഗനൈസേഷനിലെ (ആർഡോ) അംഗരാജ്യങ്ങളായ ഒമാൻ, തായ്‌വാൻ, സിറിയ, ലബനോൻ, ടുണീഷ്യ, ലിബിയ, മൊറോക്കോ, മലാവി, മൗറീഷ്യസ്, ബംഗ്ലാദേശ്, ശ്രീലങ്ക, സാംബിയ എന്നീ രാജ്യങ്ങളിൽ നിന്നുള്ള 14 പേരാണ് ശിൽപശാലയിൽ പങ്കെടുക്കുന്നത്. ഇന്ത്യൻ മത്സ്യമേഖലയിലെ ഗവേഷണ-വികസന മേഖലകളിലാണ് പരിശീലനം.


      സമുദ്രോൽപ്പന്ന കയറ്റുമതി വികസന അതോറിറ്റി (എംപിഇഡിഎ) ചെയർമാൻ കെ എസ് ശ്രീനിവാസ് ഐഎഎസ് ശിൽപശാല ഉദ്ഘാടനം ചെയ്തു. ഇന്ത്യയിൽ നിന്നുള്ള സമുദ്രോൽപ്പന്ന കയറ്റുമതിരംഗം കൂടുതൽ വിപുലപ്പെടുത്തേണ്ടതുണ്ടെന്ന് അദ്ദേഹം പറഞ്ഞു. നിലവിൽ, ജപ്പാൻ, ചൈന, യൂറോപ്പ്, അമേരിക്ക എന്നിവിടങ്ങളിലേക്കാണ് കയറ്റുമതിയിൽ ഊന്നൽ നൽകുന്നത്. ഇതോടൊപ്പം, ആഫ്രിക്കൻ രാജ്യങ്ങളിലേക്കും മറ്റ് ഏഷ്യൻ രാജ്യങ്ങളിലേക്ക് കൂടി കയറ്റുമതി ശക്തിപ്പെടുത്തേണ്ടതുണ്ടെന്നും അദ്ദേഹം പറഞ്ഞു.

      ആഫ്രോ-ഏഷൻ രാജ്യങ്ങളിലെ മത്സ്യമേഖലയുടെ വികസനത്തിന് കൃത്യമായ നയരൂപീകരണം അനിവാര്യമാണെന്ന് മുഖ്യാത്ഥിയായി സംസാരിച്ച ആർഡോ അസിസ്റ്റന്റ് സെക്രട്ടറി ജനറൽ ഡോ മനോജ് നർദ്യോ സിംഗ് പറഞ്ഞു. മത്സ്യകയറ്റുമതിയുടെ 54 ശതമാനവും വികസ്വര രാജ്യങ്ങളിൽ നിന്നാണ്. ഭക്ഷ്യ ഭദ്രതയും പോഷക സുരക്ഷയും ഉറപ്പുവരുത്തുന്നതിന് മത്സ്യമേഖലയെയാണ് നാം ആശ്രയിക്കുന്നത്. അനേക കോടി ജനങ്ങൾക്ക് ഉപജീവനമാർഗ്ഗമാണ് മത്സ്യമേഖല. സാമ്പത്തികവും സാമൂഹികവും പാരിസ്ഥിതികവുമായ സുസ്ഥിരത ഉറപ്പുവരുത്തുന്ന നയങ്ങളാണ് വികസ്വര രാജ്യങ്ങൾക്ക് വേണ്ടതെന്നും അദ്ദേഹം പറഞ്ഞു.
      ഡോ ടി വി സത്യാനന്ദൻ അധ്യക്ഷത വഹിച്ചു. ഡോ ഇമൽഡ ജോസഫ്, ഡോ ബോബി ഇഗ്നേഷ്യസ് എന്നിവർ പ്രസംഗിച്ചു.
      രണ്ടാഴ്ച നീണ്ടുനിൽക്കുന്ന പരിപാടിയിൽ, സമുദ്രമത്സ്യ പരിപാലനം, സമുദ്രപരിസ്ഥിതി, കാലാവസ്ഥാവ്യതിയാനം, ഉത്തരവാദിത്വ പൂർണ മത്സ്യബന്ധനം, സമുദ്രകൃഷി തുടങ്ങിയ വിവിധ മേഖലകളുമായി ബന്ധപ്പെട്ട പരിശീലനത്തിന് വിദഗ്ധർ നേതൃത്വം നൽകും. കൂടാതെ, പ്രായോഗിക പരിശീലനം, ഹാർബറുകൾ, മത്സ്യകൃഷിയിടങ്ങൾ എന്നിവിടങ്ങളിൽ സന്ദർശനവുമുണ്ടാകും.
      കാർഷിക-ഗ്രാമ വികസന മേഖലകളിൽ പുരോഗതി കൈവരിക്കുന്നതിന് ആഫ്രിക്കയിലെയും ഏഷ്യയിലെയും രാജ്യങ്ങൾ തമ്മിലുള്ള പരസ്പര സഹകരണം മെച്ചപ്പെടുത്തുതിനായി പ്രവർത്തിക്കുന്ന ഇന്റർ ഗവമെന്റൽ സംഘടനയാണ് ആർഡോ. നിലവലവിൽ രണ്ട് ഭൂഖണ്ഡങ്ങളിൽ നിന്നായി 32 അംഗരാജ്യങ്ങളുണ്ട്. ഡൽഹിയാണ് സംഘടനയുടെ ആസ്ഥാനം.
    
    
    (Release ID: 1560739) Visitor Counter : 2