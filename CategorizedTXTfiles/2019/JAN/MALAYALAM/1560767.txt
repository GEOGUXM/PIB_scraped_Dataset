      PIB Headquarters

      പരമ്പരാഗതകൃഷി രീതികളും നൂതന കാര്‍ഷിക സാങ്കേതിക വിദ്യകളും സമന്വയിപ്പിക്കണമെന്ന് കൃഷി വിജ്ഞാന കേന്ദ്രത്തിന്റെ ശാസ്ത്ര സാങ്കേതിക സമിതി യോഗം
      Posted On: 17 JAN 2019 4:46PM by PIB Thiruvananthpuram


    പരമ്പരാഗത കൃഷി രീതികളും നൂതന കാര്‍ഷിക സാങ്കേതിക വിദ്യകളും സമന്വയിപ്പിച്ച കൃഷി രീതികള്‍ ആവിഷ്‌കരിക്കണമെന്ന് പത്തനംതിട്ട ജില്ലാ ഐസിഎആര്‍-കൃഷി വിജ്ഞാന കേന്ദ്രത്തിന്റെ 18-ാം ശാസ്ത്ര സാങ്കേതിക സമിതി യോഗത്തില്‍ നിര്‍ദ്ദേശിച്ചു.
    2022 ല്‍ കര്‍ഷകരുടെ വരുമാനം ഇരട്ടിയാക്കുന്നതിനുള്ള നൂതന സാങ്കേതിക വിദ്യകള്‍ കര്‍ഷകരില്‍ എത്തിക്കുവാന്‍ ഭാരതീയ കാര്‍ഷിക ഗവേഷണ കൗണ്‍സില്‍ നേതൃത്വം നല്‍കി വരുന്നതായി അഗ്രികള്‍ച്ചര്‍ ടെക്നോളജി ആപ്ലിക്കേഷന്‍ റിസേര്‍ച്ച് ഇന്‍സ്റ്റിറ്റ്യൂട്ട് ഡയറകടര്‍ ഡോ. എം.ജെ ചന്ദ്രഗൗഡ പ്രസ്താവിച്ചു. കാര്‍ഷിക ഉല്പന്നങ്ങളുടെ മൂല്യ വര്‍ദ്ധനവിലൂടെ കൃഷിയെ ഒരു വ്യവസായി ഉയര്‍ത്തികൊണ്ടുവരുവാനുള്ള ശ്രമങ്ങള്‍ നടന്നുവരുന്നതായും അദ്ദേഹം പറഞ്ഞു. ശാസ്ത്ര സാങ്കേതിക സമിതി യോഗത്തില്‍ മുഖ്യപ്രഭാഷണം നടത്തുകയായിരുന്നു ഡോ. എം.ജെ ചന്ദ്രഗൗഡ.
    ഭാരതീയ കാര്‍ഷിക ഗവേഷണ കൗണ്‍സില്‍ അംഗീകാരം നല്‍കിയ കൃഷി വിജ്ഞാന കേന്ദ്രത്തിന്റെ മുന്‍ നിര പ്രദര്‍ശനങ്ങള്‍ക്കും, കര്‍ഷക പങ്കാളിത്ത പരീക്ഷണങ്ങള്‍ക്കും സമിതിയില്‍ അവതരിപ്പിച്ചു.
    കൃഷി വിജ്ഞാന കേന്ദ്രം ചെയര്‍മാന്‍ അഭിവന്ദ്യ തോമസ് മാര്‍ തിമഥെയോസ് എപ്പിസ്‌ക്കോപ്പാ സമ്മേളനം ഉദ്ഘാടനം ചെയ്തു. കാര്‍ഡ് ഡയറക്ടര്‍ റവ. ഏബ്രഹാം പി. വര്‍ക്കി അദ്ധ്യക്ഷത വഹിച്ചു. കൃഷി വിജ്ഞാന കേന്ദ്രം മേധാവി ഡോ. സി.പി. റോബര്‍ട്ട് പദ്ധതികളുടെ അവതരണം നടത്തി. 2018 ലെ പ്രളയത്തില്‍ കാര്‍ഷിക-മൃഗ സംരക്ഷണ മേഖലയിലുണ്ടായ നഷ്ടങ്ങളുടെ കണക്കും തുടര്‍ സ്വീകരിച്ച നടപടികളും സമ്മേളനത്തില്‍ അവതരിപ്പിച്ചു.
    കേരള കാര്‍ഷിക സര്‍വ്വകലാശാലാ അസ്സോസ്സിയേറ്റ് ഡയറക്ടര്‍ ഓഫ് റിസേര്‍ച്ച് ഡോ. ബി. സീമ, സി.പി.സി.ആര്‍.ഐ കായംകുളം പ്രാദേശിക ഗവേഷണ കേന്ദ്രം മേധാവി ഡോ. വി. കൃഷ്ണകുമാര്‍, കേരള കാര്‍ഷിക സര്‍വ്വകലാശാലാ കുമരകം റീജനല്‍ റിസേര്‍ച്ച് സ്റ്റേഷന്‍ അസ്സോ. പ്രൊഫസര്‍ ഡോ. സിബിള്‍ ജോര്‍ജ്ജ്, നബാര്‍ഡ് ജില്ലാ ഡവലപ്മെന്റ് മാനേജര്‍ ശ്രീ. ആര്‍ രഘുനാഥന്‍ പിള്ള, ആത്മ പ്രോജക്റ്റ് ഡയറക്ടര്‍ ശ്രീമതി സുജാ ജോര്‍ജ്ജ്, ആലപ്പുഴ കൃഷി വിജ്ഞാന കേന്ദ്രം മേധാവി ഡോ. പി. മുരളീധരന്‍ കൊല്ലം കൃഷി വിജ്ഞാന കേന്ദ്രം മേധാവി ഡോ. ബിന്ധു പൊടിക്കുഞ്ഞ്, മൃഗസംരക്ഷണ വകുപ്പ് അസ്സി. പ്രോജക്റ്റ് ഓഫീസര്‍ ഡോ. റെനി കെ. ഉമ്മന്‍, ഫിഷറീസ് വകുപ്പ് റിസേര്‍ച്ച് അസ്സി. ഫാത്തിമ എസ് ഹമീദ്, കര്‍ഷക പ്രതിനിധികളായ ശ്രീ. പി.വി. വര്‍ഗീസ്, ശ്രീമതി ഗീതാ ചന്ദ്രന്‍, ജില്‍നാ ആനി ഫിലിപ്പ്, കൃഷി വിജ്ഞാന കേന്ദ്രം സബ്ജക്റ്റ് മാറ്റര്‍ സ്പെഷ്യലിസ്റ്റ് ഡോ. സെന്‍സി മാത്യു എന്നിവര്‍ പ്രസംഗിച്ചു.


    
    ***


    

    
    (Release ID: 1560767) Visitor Counter : 1