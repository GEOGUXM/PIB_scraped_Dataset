      প্রতিরক্ষামন্ত্রক

      পূর্বাঞ্চলীয় সেনা কমান্ডের পক্ষ থেকে সেনা দিবস উদযাপন
      Posted On: 15 JAN 2019 2:59PM by PIB Kolkata


    কলকাতা, ১৫ জানুয়ারী , ২০১৯


    পূর্বাঞ্চলীয় সেনা কমান্ডের পক্ষ থেকে আজ কলকাতায় কমান্ডের সদর দপ্তর ফোর্ট উইলিয়ামে যথাযথ মর্যাদায় সেনা দিবস উদযাপন করা হয়। উল্লেখ করা যেতে পারে, ১৯৪৯-এ আজকের দিনেই ভারতীয় সেনাবাহিনীর প্রথম কমান্ডার-ইন-চিফ হিসেবে লেঃ জেনারেল (পরে ফিল্ড মার্শাল পদে উন্নীত হন) কে এম কারিয়াপ্পা দায়িত্বগ্রহণ করেন। এই ঘটনাকে স্মরণে রাখতেই প্রতি বছর ১৫ জানুয়ারি সেনা-দিবস উদযাপন করা হয়।


    এই উপলক্ষ্যে আয়োজিত অনুষ্ঠানে কমান্ডের জেনারেল অফিসার কমান্ডিং-ইন-চিফ লেঃ জেনারেল এম এম নারাভানে ফোর্ট উইলিয়ামের বিজয় স্মারকে পুস্পার্ঘ্য অর্পণ করে বীর শহীদ সেনানীদের শ্রদ্ধা জানান। আজ পূর্ব কমান্ডের সব সেনা স্টেশনে এ ধরণের অনুষ্ঠানের আয়োজন করা হয়েছে।


    সেনা দিবস উদযাপনের অঙ্গ হিসেবে দৃষ্টান্তমূলক পেশাদারী সেবার জন্য কমান্ডের পাঁচটি ইউনিটকে চিফ অফ্ আর্মি স্টাফ শংশাপত্র দেওয়া হয়।


    উল্লেখ করা যেতে পারে, প্রতি বছর আজকের দিনে সেনাবাহিনী দেশের শান্তি ও নিরাপত্তা সুনিশ্চিত করতে এবং তাদের দায়বদ্ধতার প্রতি দৃঢ় সংকল্প থাকতে শপথ গ্রহণ করে থাকে।


    CG/BD /NS

    
    
    (Release ID: 1559973) Visitor Counter : 23
    
    
      Read this release in: English