      প্রধানমন্ত্রীরদপ্তর

      নতুন দিল্লিতে এসসিসি র‍্যালি উপলক্ষে প্রধানমন্ত্রীর ভাষণ
      Posted On: 28 JAN 2019 5:53PM by PIB Kolkata


    নয়াদিল্লি, ২৮ জানুয়ারি, ২০১৯


    ভারতমাতার জয়!


    ভারতমাতার জয়!


    ভারতমাতার জয়!


    ভারতমাতার জয়!


    আমার মন্ত্রিসভার সহযোগী, দেশের প্রথম মহিলা প্রতিরক্ষা মন্ত্রী শ্রদ্ধেয়া নির্মলা সীতারমন, ডঃ সুভাষ মামরে, তিন সশস্ত্র বাহিনীর উচ্চপদস্থ আধিকারিক, এনসিসি-র মহানির্দেশক, বিদেশ থেকে আসা আমাদের অতিথিবৃন্দ, এনসিসি-র মহান পরম্পরার অংশ হয়ে ওঠা আমার সমস্ত নবীণ বন্ধুরা।


    প্রতিবারের মতো এবারও সাধারণতন্ত্র দিবসে ন্যাশনাল ক্যাডেট কোর-এর শিবিরে আসার সৌভাগ্য হল। আর যতবারই আপনাদের মাঝে এসেছি, পূর্ববর্তী অনেক স্মৃতি মস্তিষ্কে এসে ভিড় করে। এই যে আপনারা উৎসাহ ও অনুশাসনের অদ্ভুত মিশ্রণে দিনযাপন করছেন, আমারও এরকম জীবনযাপনের অভিজ্ঞতা রয়েছে। একজন ক্যাডেট রূপে কাটানো সেই দিনগুলি আজ পর্যন্ত আমার সঙ্কল্পকে আমার প্রেরণাকে প্রাণশক্তি যুগিয়ে যাচ্ছে।


    বন্ধুগণ, এই শিবিরের একটি নিজস্ব গৌরবময় অতীত রয়েছে এবং ভবিষ্যতের জন্য এর অসীম গুরুত্ব রয়েছে। এই শিবিরে অংশগ্রহণকারী সকলকে আমি অনেক শুভেচ্ছা জানাই। গত বছর যখন আপনাদের মাঝে এসেছিলাম, তখন বেশ কিছু অনুরোধ রেখেছিলাম। দেশ ও সমাজের গুরুত্বপূর্ণ কর্মকাণ্ডে সক্রিয় অংশগ্রহণের জন্য আবেদন জানিয়েছিলাম।


    আমি অত্যন্ত আনন্দিত যে গত বছর এনসিসি ক্যাডেটরা স্বচ্ছ ভারত অভিযান, ডিজিটাল লেনদেন, ‘বেটি বাঁচাও-বেটি পড়াও’ অভিযান কিংবা পরিবেশ সংক্রান্ত বেশ কিছু কাজে জনসচেতনতা বৃদ্ধির ক্ষেত্রে গুরুত্বপূর্ণ ভূমিকা পালন করেছেন।


    বিশেষ করে, কেরলে ভয়ঙ্কর বন্যার পর ত্রাণ ও উদ্ধারের কাজে এনসিসি ক্যাডেটদের অবদান অত্যন্ত প্রশংসনীয়। এখানে আপনারা যে সহযোগ ও সমর্পণের পাঠ গ্রহণ করেছেন সেটাই কেরলে বিপর্যয়ের সময় দুর্গতদের ত্রাণ ও উদ্ধারে ঝাঁপিয়ে পড়তে পেরেছেন। আমার বিশ্বাস যে আপনারা এভাবেই নিজেদের দায়িত্ব পালন করে যাবেন।


    বন্ধুগণ, দু’দিন আগেই আমাদের সাধারণতন্ত্র ৭০তম বছরে পা রেখেছে। আগে রাজপথে এবং আজ এখানে আমাদের চেহারার দ্যুতি এবং অনুশাসনের মিশ্রণে যে ছন্দ তৈরি হয়েছে, তাতে আমি নতুন ভারতের পদচারণা অনুভব করেছি। পূর্ণ আত্মবিশ্বাসের সঙ্গে বুক উঁচু করে, মাথা উঁচু করে, রাষ্ট্র গৌরবের জন্য তৎপর এই অসীম প্রাণশক্তি উৎসাহপ্রদানকারী। আপনাদের এই উৎসাহ ও উদ্দীপনার ফলেই ভারত আজ নতুন আত্মবিশ্বাসে টইটম্বুর। আজ বিশ্ববাসী বলছে যে ভারত শুধুই সম্ভাবনাপূর্ণ দেশ নয়, বাস্তবায়নেও আত্মবিশ্বাসের পরিচয় দিয়ে চলেছে।


    বন্ধুগণ, দেশের অর্থ ব্যবস্থা হোক কিংবা আমাদের শত্রুর বিরুদ্ধে লড়াই করার সামর্থ্য, প্রতিটি স্তরে আমাদের ক্ষমতা বৃদ্ধি পেয়েছে। আমাদের সেনাবাহিনী স্পষ্ট বার্তা দিয়েছে যে আমরা অযথা আক্রমণ করি না, কিন্তু কেউ আমাদের আক্রমণ করলে আমরা তাদের ছাড়িও না। আমরা শান্তির সমর্থক। কিন্তু দেশরক্ষার জন্য আমরা যে কোন পদক্ষেপ নিতে পিছপা হব না। সেজন্যই বিগত চার বছরে জাতীয় নিরাপত্তাকে সর্বোচ্চ অগ্রাধিকার দিয়ে অনেক গুরুত্বপূর্ণ সিদ্ধান্ত নেওয়া হয়েছে।


    ভারত বিশ্বের সেই হাতেগোনা দেশগুলির অন্যতম, যাঁদের জল, স্থল ও আকাশপথে পরমাণু আক্রমণ ও প্রতিরক্ষার ক্ষমতা রয়েছে। তাছাড়া, দশকের পর দশক ধরে ঝুলে থাকা যুদ্ধ বিমান এবং আধুনিক কামান সংক্রান্ত বেশ কিছু চুক্তির বাস্তবায়ন সম্ভব হয়েছে। তাছাড়া, দেশের মধ্যেই মিসাইল থেকে শুরু করে ট্যাঙ্ক, গোলা-বারুদ এবং হেলিকপ্টার নির্মাণ করা হচ্ছে। আমি নবীন বন্ধুদের আশ্বস্ত করতে চাই যে আগামীদিনেও দেশের জন্য প্রয়োজনীয় যে কোন কঠিন ও কড়া সিদ্ধান্ত নিতে পিছপা হবো না। দেশ নিরাপদ ও সক্ষম থাকলে তবেই যুবসম্প্রদায় নিজেদের স্বপ্ন বাস্তবায়িত করতে পারবে।


    বন্ধুগণ, আপনারা এখানে দেশের নানাপ্রান্ত থেকে এসেছেন। আপনাদের মধ্যে অনেকে ছোট ছোট শহর কিংবা দেশের প্রান্তিক গ্রামগুলি থেকে এসেছেন। আপনাদের কত কষ্ট করতে হয়, তা আমি অনুভব করতে পারি। আমি শুধু এটুকু বলব যে, এই পরিশ্রমই আমাদের সবাইকে সমৃদ্ধ করে, আমাদের ভিত মজবুত করে। পরিশ্রমের কি পরিণাম হয়, তা জানার জন্য এনসিসি ক্যাডেটদের বেশি দূরে যেতে হবে না। আপনাদের মধ্যেই অনেকে সম্প্রতি অদ্ভূত সাহসের পরিচয় দিয়ে দেশকে গর্বিত করেছেন।


    পর্বতারোহন এবং ট্রেকিং-এর মতো সাহসী অভিযান হোক কিংবা ক্রীড়াক্ষেত্রে সাফল্য অর্জন করে তেরঙ্গা পতাকা ওড়ানোর ক্ষেত্রে অনেক ক্যাডেটই সাফল্য অর্জন করেছেন। উত্তর-পূর্ব নির্দেশালয়ের ক্যাডেট হিমা দাসকে তো আজ বিশ্ববাসী চেনে। ধানক্ষেতের আলপথে ছুটতে ছুটতে নিরলস পরিশ্রমের মাধ্যমে হিমা আজ এই স্তরে পৌঁছেছেন। সংসারের অভাবকে সৌভাগ্যে রূপান্তরিত করার মাধ্যমে হিমা প্রথমে জুনিয়র অ্যাথলেটিক চ্যাম্পিয়নশিপে আর তারপর এশিয়ান গেমসে দেশকে গর্বিত করেছে। এরকম অনেক নবীন প্রতিভাকে দেখলে, তাদের সঙ্গে পরিচিত হলে আমার ভরসা আরও শক্তিশালী হয়।


    বন্ধুগণ, স্বপ্ন দেখা আর আকাঙ্ক্ষার আকাশ স্পর্শ করাই হত নবীনত্বের পরিচায়ক, এটাই নবীনতার স্বাভাবিক প্রবৃত্তি। আপনারা নিজেদের স্বপ্ন এবং আকাঙ্ক্ষাকে উঁচু আকাশে উড়তে দিন। নিজেদের প্রচেষ্টাকে তুলে ধরুন। বর্তমান সরকার দেশের প্রত্যেক যুবকের প্রতিটি স্বপ্নকে বাস্তবায়নের কাঁধে কাঁধ মিলিয়ে চলতে চায়। নতুন ভারত প্রত্যেক কর্মযোগীকে সম্মান করে, সুযোগ দেয়। আপনারা সবাই দেশের কর্মশক্তির অংশ হওয়ার জন্য প্রস্তুত। আমি আপনাদের একটি বিষয়ে আশ্বস্ত করতে চাই। আপনারা কে কোন পরিবারে জন্মগ্রহণ করেছেন, আপনারা কাদের পরিচিত, আর্থিক অবস্থা কেমন – এসবের ভিত্তিতে আপনাদের ভবিষ্যৎ গড়ে ওঠে না। আপনাদের দক্ষতা, আত্মবিশ্বাস, আপনাদের পায়ের ফোস্কাই সুফলদায়ক হবে।


    বন্ধুগণ, সমাজে সমস্ত প্রকার ভারসাম্যহীনতা, অসাম্যকে মিটিয়ে দেওয়ার জন্য সার্থক প্রয়াস করতে হবে। ভিআইপি নয়, ‘ইপিআই’ অর্থাৎ, ‘এভরি পার্সন ইজ ইম্পরট্যান্ট’, প্রত্যেকেই গুরুত্বপূর্ণ – এই সংস্কারকে শক্তিশালী করার নিয়মিত প্রচেষ্টা চলছে। গাড়ির ওপর থেকে লালবাতি সরানো হয়েছে। এখন মন থেকেও এটা সরানোর চেষ্টা চলছে। আপনারা নিশ্চিন্ত থাকুন, আপনাদের স্বপ্ন ও আকাঙ্ক্ষাকে শুধুই অভাব এবং পরিস্থিতির কারণে বিনষ্ট হতে দেওয়া হবে না।


    বন্ধুগণ, সুযোগের সাম্য প্রসঙ্গে আমাদের কন্যাসন্তানদের কথা বলতে হয়। আমার সামনে বসে থাকা ক্যাডেট্‌সরা ছেলে না মেয়ে তা নিয়ে আপনাদের উৎসাহ কিংবা সামর্থ্যে কোন পার্থক্য মাপা উচিৎ নয়। কন্যাদের সমস্তরকম সুযোগ প্রদান আমাদের সরকারের অগ্রাধিকার। বিগত সাড়ে চার বছরে মেয়েদের কর্মশক্তিকে উৎসাহ প্রদানের জন্য অনেক পদক্ষেপ নেওয়া হয়েছে। শ্রম, সেবা এবং উদ্যম নিয়ে আজ মেয়েরা দেশের প্রতিরক্ষা বাহিনীগুলিকেও শক্তিশালী করে তুলেছে। এই প্রথমবার আমাদের মেয়েরা যুদ্ধবিমানের পাইলট হয়েছে। তারিণীর গৌরব সারা পৃথিবী দেখেছে। এখন সেনাবাহিনীতেও মেয়েদের অংশীদারিত্ব মজবুত করার ঐতিহাসিক সিদ্ধান্ত নেওয়া হয়েছে। মিলিটারি পুলিশের মোট বাহিনীর ২০ শতাংশ মেয়েদের দ্বারা পূর্ণ করার জন্য পদক্ষেপ নেওয়া হয়েছে।


    বন্ধুগণ, নারীশক্তির পরাক্রম আমরা বিগত সাড়ে চার বছরে রাজপথেও দেখেছি। দেশের ইতিহাসে প্রথমবার মহিলা সেনার পুরো দল প্যারেডে অংশগ্রহণ করেছেন। পাশাপাশি, পুরুষ সেনাদলের নেতৃত্ব দিয়েছেন একজন মহিলা। মেয়েরা যাতে সমাজের প্রতিটি ক্ষেত্রে নেতৃত্ব দিতে পারে, তার জন্য যথোপযুক্ত আবহ গড়ে তোলা হচ্ছে। আমরা নিজেদের শুধু নারী ক্ষমতায়ন নিয়ে আলাপ-আলোচনায় সীমাবদ্ধ না রেখে নিয়মিত পদক্ষেপ নেওহা হচ্ছে।


    বন্ধুগণ, সুযোগের সাম্যের ক্ষেত্রে দুর্নীতি একটি বড় বাধা। ঘুষ, স্বজনপোষণ, আপন-পর – এসব কিছু আমাদের ব্যবস্থা থেকে হটাতে হবে। আমার এবং আমার সরকারের ভাবনা এবং কাজ থেকেই প্রমাণিত যে দুর্নীতিবাজরা যত বড় মানুষই হোক না কেন, যত ক্ষমতাশালীই হোক না কেন, কাউকে রেহাই দেওয়া হবে না। ব্যবস্থা থেকে দালালদের সরানোর জন্য গরিবদের লুন্ঠনমুক্ত করার জন্য আমরা সততার সঙ্গে পূর্ণ ক্ষমতা প্রয়োগ করছি।


    বন্ধুগণ, আপনাদের মতো নবীন বন্ধুদের সক্রিয় অংশগ্রহণের ফলেই আমাদের সরকার এতকিছু করতে পারছে। ‘স্বচ্ছ ভারত’ প্রকল্পের মাধ্যমে দেশকে পরিচ্ছন্ন করার আন্দোলন, বিমুদ্রাকরণের মতো কড়া সিদ্ধান্তের মাধ্যমে দুর্নীতির বিরুদ্ধে লড়াইকে সমর্থন এবং ডিজিটাল ইন্ডিয়ার মাধ্যমে সৎ ও স্বচ্ছ লেনদেন ব্যবস্থা গড়ে তুলতে আপনারা গুরুত্বপূর্ণ ভূমিকা পালন করেছেন। প্রতিটি সরকারি প্রকল্পকে জনগণের প্রকল্প করে তুলতে আপনাদের সক্রিয় ভূমিকা অনস্বীকার্য। আপনাদের আরেকটি অনুরোধ, বিগত সাড়ে চার বছরে দিল্লিতে দেশের ঐতিহ্য, রাষ্ট্রনায়কদের স্মৃতিতে অনেকগুলি নতুন পবিত্রস্থল গড়ে তোলা হয়েছে – আপনারা অবশ্যই সেগুলি ঘুরে দেখবেন। তাহলে অনেক কিছু দেখবেন ও শিখবেন। যেমন সম্প্রতি লালকেল্লায় নেতাজি সুভাষচন্দ্র বসুর স্মৃতিতে ‘ক্রান্তি মন্দির’ গড়ে তোলা হয়েছে। সেখানে গেলে আপনারা জানতে পারবেন যে আজাদ হিন্দ ফৌজের সঙ্গে লালকেল্লার সম্পর্ক কী? তেমনই গত বছর দেশের অভ্যন্তরীণ সুরক্ষা এবং আইন-শৃঙ্খলা রক্ষা করতে গিয়ে শহীদ হওয়া পুলিশ ও অন্যান্য নিরাপত্তা কর্মীদের স্মৃতিতে ‘রাষ্ট্রীয় পুলিশ স্মারক’ উদ্বোধন করা হয়েছে। আপনারা আলিপুর রোডে নবনির্মিত বাবাসাহেব ভীমরাও আম্বেদকরের সমাধি স্মারকও দেখতে যাবেন। সর্দার প্যাটেলের নতুন স্মারকও দিল্লিতে তৈরি হয়েছে। সেখানে গড়ে উঠেছে একটি ডিজিটাল মিউজিয়াম। এগুলি দেখলে আপনারা অনেক মহান ব্যক্তির জীবন ও সমাজের প্রতি আবদান সম্পর্কে জানতে পারবেন। প্রেরণা পাবেন।


    আমার বিশ্বাস, আপনাদের উদ্দীপ্ত প্রাণশক্তি নতুন ভারতকে উদ্দীপনাময় করে তুলবে। আগামী মাসে আরেকটি দীর্ঘ প্রতীক্ষিত প্রেরণা স্থল উদ্বোধন হবে, সেটি হল জাতীয় স্তরের একটি যুদ্ধস্মারক। এ কাজ অনেক বছর আগেই হওয়া উচিৎ ছিল। যাঁরা দেশকে রক্ষার জন্য সর্বোচ্চ আত্মবলিদান দিয়েছেন, সেই বীরদের স্মৃতিতে ফেব্রুয়ারি মাসে ঐ স্মারকটির উদ্বোধনের সৌভাগ্য আমার হবে। আমি আরেকবার আপনাদের সবাইকে অনেক অনেক শুভেচ্ছা জানাই। এই সুযোগ আমাদের ভাবনাকে উন্নত করে। নিজের গ্রাম, শহর, নিজের এলাকা, জাতিগোষ্ঠীর ঊর্ধ্বে উঠে সমগ্র দেশ ও জাতি সম্পর্কে জানার ও ভাবার আবহ গড়ে তোলে। যে কোন দেশকে এগিয়ে নিয়ে যেতে হলে সে দেশের সমাজ ব্যবস্থাকে একতার সূত্রে বাঁধতে হয়, আশাবাদ ও আকাঙ্ক্ষাকে আকাশে ডানা মেলতে দিতে হয়। নিরাশার গহ্বরে ডুবে থাকা সমাজ কখনোই নিজেদেরকে এবং দেশকে উন্নয়নের শিখরে নিয়ে যেতে পারে না। আজ আমি গর্বের সঙ্গে বলতে পারি যে ১২৫ কোটি ভারতবাসী এখন আশা ও আকাঙ্ক্ষায় উদ্বেল, সেজন্য আমি নিশ্চিত যে আমার দেশ উন্নয়নের নতুন নতুন শিখর অতিক্রম করবেই। যে স্বপ্ন নিয়ে আমাদের স্বাধীনতা সংগ্রামীরা আপ্রাণ লড়েছেন, আত্মবলিদান দিয়েছেন, তাঁদের স্বপ্নগুলি বাস্তবায়নের সময় এসে গেছে। আসুন, আমরা সবাই মিলে ভারতমাতার জয়জয়কার করতে করতে সেই স্বপ্নগুলিকে নতুন প্রাণশক্তি যোগাই, নতুন সঙ্কল্প গ্রহণ করি। আমার সঙ্গে বলুন –


    ভারতমাতার জয়!


    ভারতমাতার জয়!


    ভারতমাতার জয়!


    ভারতমাতার জয়!


    অনেক অনেক ধন্যবাদ।


    CG/SB/DM/….6th Feb, 2018

  * 
    
    (Release ID: 1562898) Visitor Counter : 2
    
    
    
    
    

*