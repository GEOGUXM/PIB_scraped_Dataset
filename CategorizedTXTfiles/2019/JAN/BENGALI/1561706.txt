      প্রধানমন্ত্রীরদপ্তর

      কোচিতে বিভিন্ন প্রকল্পের শিলান্যাস এবং উদ্বোধন অনুষ্ঠানে প্রদত্ত প্রধানমন্ত্রীর ভাষণ
      Posted On: 28 JAN 2019 6:27PM by PIB Kolkata


    নয়াদিল্লি , ২৭ জানুয়ারি, ২০১৯


    আরব সাগরের রানি কোচিতে এসে আমি আনন্দিত । নীল সমুদ্র, ব্যাক ওয়াটার, অসাধারণ পেরিয়ার নদী, চারিপাশে সবুজ এবং কোচির প্রগতিশীল মানুষজন কোচিকে যথার্থই একটি অন্য মাত্রা দিয়েছে ।


    এখান থেকে ঋষি আদিশঙ্কর তাঁর ভারতব্যাপী সফর শুরু করেছিলেন একটাই কারণে, সেটি হল ভারতীয় সভ্যতাকে সুরক্ষিত করা এবং দেশকে ঐক্যবদ্ধ করার জন্য ।


    আজ একটি ঐতিহাসিক দিন যেদিন কেরলের বৃহত্তম শিল্প সংস্থা তার পরবর্তী উন্নয়নের পর্যায়ে পা দিল । এই রাজ্যের এটি একটি গর্ব করার মুহূর্তই কেবল নয়, সারা দেশেরই গর্বের করার মতো মুহূর্ত এটি ।


    পরিচ্ছন্ন জ্বালানি এবং এলপিজি কেরল এবং আশপাশের রাজ্যগুলির জনসাধারণের কাছে জনপ্রিয় করে তুলতে বিগত ৫০ বছরেরও বেশি সময় ধরে ভারত পেট্রোলিয়ামের কোচি শোধনাগারটি গুরুত্বপূর্ণ ভূমিকা পালন করেছে ।


    আমার মনে পড়ছে আমার কৈশোর এবং যৌবন অবস্থার কথা যখন আমি দেখেছি বহু মা রান্নাঘরে কাঠের জ্বালানির সামনে হিমসীম খাচ্ছেন । সেই থেকেই আমি চিন্তাভাবনা করতাম কি করে এই অবস্থার উন্নতি করা যায়, কি করে ভারতবর্ষের মা-বোনেদের স্বাস্থ্যকর রান্নাঘর উপহার দেওয়া যায় ।


    কেন্দ্রীয় সরকারের উজ্জ্বলা প্রকল্প এই স্বপ্ন চরিতার্থ করার একটি উপায় । আমি সত্যিই আনন্দিত যে ২০১৬-র মে থেকে উজ্জ্বলা যোজনার আওতায় দেশের গরিব থেকে গরিবতর পরিবারকে প্রায় ৬ কোটি এলপিজি সংযোগ দেওয়া হয়েছে ।


    বন্ধুগণ,


    ‘ পহল ’ প্রকল্পে ৩০ কোটিরও বেশি এলপিজি গ্রাহক যোগ দিয়েছেন । এই প্রকল্পটি ভুতুড়ে অ্যাকাউন্ট এবং যে সব অ্যাকাউন্ট সক্রিয় নয় সেগুলিকে চিহ্নিত করতে সাহায্য করেছে । এই ‘ পহল ’ প্রকল্পটি গিনিজ বুক অফ ওয়ার্ল্ড রেকর্ডেও সংযোজিত হয়েছে বৃহত্তম সরাসরি সুবিধা হস্তান্তর প্রকল্প হিসেবে । প্রসঙ্গত, ‘ গিভ ইট আপ ’ ব্যবস্থার আওতায় ১ কোটিরও বেশি গ্রাহক তাঁদের এলপিজি ভর্তুকি ছেড়ে দিয়েছেন । সাম্প্রতিক সম্প্রসারণের ফলে এলপিজি উৎপাদন দ্বিগুণ হওয়ায় কোচি শোধনাগারটি ‘ উজ্জ্বলা ’ যোজনায় যথেষ্ট অবদান রেখেছে ।


    পরিবেশ দূষণ নিয়ন্ত্রণ করতে কেন্দ্রীয় সরকার পরিবেশ সহায়ক পরিবহণ জ্বালানির ব্যবহার বাড়ানোর ব্যাপারে সক্রিয় হয়েছে । এর ফলে, সারা দেশে সিটি গ্যাস ডিস্ট্রিবিউশন (সিজিডি) নেটওয়ার্কের পরিধিও বাড়ানো সম্ভব হয়েছে ।


    সিজিডি নিলামের দশম রাউন্ড সম্পূর্ণ হওয়ার পর দেশের ৪০০-টিরও বেশি জেলা পাইপ সংযুক্ত গ্যাস সরবরাহ ব্যবস্থার সঙ্গে সংযুক্ত হতে পারবে ।


    জাতীয় গ্যাস গ্রিড বা প্রধানমন্ত্রী উর্জা গঙ্গা প্রকল্পটি সৃষ্টি করা হয়েছে যাতে সারা দেশে গ্যাস-ভিত্তিক অর্থনীতি গড়ে তোলা যায় । সরকার এছাড়াও অতিরিক্ত ১৫ হাজার কিলোমিটার গ্যাস পাইপলাইন গড়ে তোলার ব্যাপারে চিন্তাভাবনা করছে ।


    অশোধিত তেলের আমদানি কমাতে সরকার কিছু ব্যবস্থা নিয়েছে যাতে আমদানি ১০ শতাংশ কমানো যায় এবং এর ফলে দেশে বিদেশি মুদ্রা সঞ্চয় করা সম্ভব হয় ।


    তেল উৎপাদনকারী রাষ্ট্রায়ত্ত সংস্থাগুলি ১১টি রাজ্যে ১২টি দ্বিতীয় প্রজন্মের ইথানল প্ল্যান্ট স্থাপনের জন্য পদক্ষেপ করছে ।


    এর জন্য ছ ’ টি সমঝোতাপত্র ইতিমধ্যেই স্বাক্ষরিত হয়েছে ।


    ভারত এশিয়ার দ্বিতীয় বৃহত্তম তেল শোধনাগার হাব হিসেবে উঠে আসছে ।


    প্রসঙ্গত, দেশের শোধনাগার ক্ষমতা বর্তমানে ২৪৭ এমএমটিপিএ-রও বেশি । এই প্রসঙ্গে আইআরইপি সময়মতো গড়ে তোলার জন্য আমি প্রত্যেককে অভিনন্দন জানাচ্ছি ।


    পরিশেষে, আমি যে সব শ্রমিক অক্লান্ত পরিশ্রম করে এই শোধনাগারটির সম্প্রসারণ সম্ভব করতে পেরেছেন, তাঁদের সাধুবাদ জানাই । আমাকে জানানো হয়েছে, প্রকল্পটির চূড়ান্ত পর্যায়ে ২০ হাজারেরও বেশি শ্রমিক সেখানে কাজ করেছেন ।


    এঁরাই এই প্রকল্পের আসল নায়ক । জ্বালানি বহির্ভূত ক্ষেত্রে বৈচিত্র্যকরণের যে কৌশল ভারত পেট্রোলিয়াম নিয়েছে সেটিও সুসংহত এই শোধনাগারটি সম্প্রসারণ প্রকল্পেরই অঙ্গ ।


    আমার বন্ধুরা,


    পেট্রো-রসায়ন ক্ষেত্র সম্পর্কে খুবই কম বলা হয় । কিন্তু এটি দৈনন্দিন জীবনের বহু ক্ষেত্রকে ছুঁয়ে যায় । এর মধ্যে রয়েছে নির্মাণ সামগ্রী, প্লাস্টিক ও রং, জুতো, জামা-কাপড় এবং অন্যান্য সামগ্রী যেমন প্রশাধনী শিল্প এবং ওষুধপত্র । তবে, বেশিরভাগ পেট্রো-রসায়নই অন্যান্য দেশ থেকে আমদানি করা হয় । এই পেট্রো-রসায়ন যাতে ভারতেই উৎপাদন করা যায় আমাদের তা দেখতে হবে ।


    কোচি শোধনাগারের ক্ষমতা ব্যবহার করে প্রপিলিন উৎপাদন সম্ভব হবে আইআরইপি সম্পূর্ণভাবে নির্মাণের পরে । ‘ মেক ইন ইন্ডিয়া ’ উদ্যোগের আওতায় বিপিসিএল তিনটি অত্যাধুনিক অ্যাক্রিলিক অ্যাসিড অ্যাক্রিলেট কারখানা গড়ে তুলে অনেকটা দূর এগিয়ে গেছে ।


    এই ধরণের পেট্রো-রসায়ন রং, কালি, গুড়ো সাবান এবং অন্যান্য অনেক পণ্যে ব্যবহার করা যাবে । বর্তমানে বিপিসিএল একটি পেট্রো-রসায়ন কমপ্লেক্স নির্মাণ শুরু করেছে যেখানে পলিয়ল উৎপাদন সম্ভব হবে এবং এটি ফাইবার, জুতো, প্রশাধনী সামগ্রী এবং ওষুধপত্রে ব্যবহার করা যাবে ।


    আমি আশাবাদী, কোচি শহরে বহু অনুসারী শিল্প গড়ে উঠবে ।


    আমি এও আশা করি, রাজ্য সরকার যে পেট্রো-রসায়ন পার্ক গড়ে তোলার ব্যাপারে উদ্যোগী হয়েছে, সেটি কার্যকর করা হলে বাণিজ্যিক সুযোগ-সুবিধা যথেষ্ট বাড়বে ।


    আমি আনন্দিত যে, বিপিসিএল এবং অন্যান্য রাষ্ট্রায়ত্ত সংস্থা দক্ষতা উন্নয়ন প্রতিষ্ঠান গড়ে তুলেছে যাতে যুবসম্প্রদায়ের দক্ষতা উন্নয়ন সম্ভব করে কর্মসংস্থানের সুযোগ করে দেওয়া যায় ।


    আমি এট্টুমানুরে মহাদেব মন্দিরের কাছাকাছি দ্বিতীয় ক্যাম্পাসটির শিলান্যাস করতে পেরে আনন্দিত ।


    কোচিতে যে ইন্ডিয়ান অয়েল কর্পোরেশন ৫০ কোটি টাকা ব্যয়ে বটলিং প্ল্যান্টের ভেতরেই একটি সঞ্চয় ব্যবস্থা গড়ে তুলছে সেটি জেনেও আমি খুশি । এর ফলে, এলপিজি সঞ্চয় ক্ষমতা অনেকাংশে বাড়বে এবং এলপিজি ট্যাঙ্কারগুলির যাতায়াতও কমবে ।


    গত বছর আগস্ট মাসে বিগত ১০০ বছরের মধ্যে যখন ভয়াবহতম বন্যা পরিস্থিতির সৃষ্টি হয়েছিল কেরলে, তখন বিপিসিএল-এর কোচি শোধনাগারটি সমস্তরকম প্রতিকূলতা দূর করতে উদ্যোগী হয়েছিল । আমার মনে হয়, বহু কর্মী শোধনাগারে থেকে ক্রমান্বয়ে পেট্রল, ডিজেল এবং এলপিজি উৎপাদন অব্যাহত রাখার চেষ্টা চালিয়েছে । এর ফলে, ত্রাণে ব্যবহৃত যান এবং হেলিকপ্টার স্বচ্ছ্বন্দে ত্রাণকার্য চালাতে পেরেছিল ।


    আমি বিপিসিএল কোচি শোধনাগারটিকে উৎপাদনের জন্য কঠোর পরিশ্রম চালিয়ে যাওয়ার অনুরোধ জানাচ্ছি যাতে সামাজিক দায়বদ্ধতা এবং উন্নয়নের পরবর্তী ধাপে পৌঁছনোর জন্য উদ্ভাবনা অব্যাহত রাখা যায় । দেশ নির্মাণে কোচি শোধনাগারের অবদানে আমরা গর্বিত ।


    তবে, আমাদের আরও আশা রয়েছে । কোচি শোধনাগারটি দক্ষিণ ভারতে পেট্রো-রসায়ন আন্দোলনে একটি গুরুত্বপূর্ণ ভূমিকা যাতে পালন করতে পারে এবং একইসঙ্গে নতুন ভারতের চাহিদাগুলি মেটাতে পারে সে ব্যাপারেও আমি যথেষ্ট আশাবাদী ।


    জয় হিন্দ!


    CG/ SC /DM

    
    
    (Release ID: 1561706) Visitor Counter : 119
    
    
      Read this release in: English