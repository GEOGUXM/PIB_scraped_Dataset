      প্রধানমন্ত্রীরদপ্তর

      প্রধানমন্ত্রী বারাণসীতে পঞ্চদশ প্রবাসী ভারতীয় দিবস উদ্বোধন করেছেন এক নতুন ভারত গঠনে প্রবাসী ভারতীয়দের সহযোগিতা আহ্বান করলেন প্রধানমন্ত্রী প্রশাসনিক ব্যবস্থার খামতিগুলি দূর করে সমগ্র ব্যবস্থাকে আরও স্বচ্ছ ও দুর্নীতিমুক্ত করা হচ্ছে এক বিশ্ব, এক সূর্য, এক গ্রিড – এটাই আমাদের মন্ত্র : মন্তব্য প্রধানমন্ত্রীর
      Posted On: 22 JAN 2019 6:20PM by PIB Kolkata


    নয়াদিল্লি , ২২ জানুয়ারি, ২০১ ৯


    প্রধানমন্ত্রী শ্রী নরেন্দ্র মোদী আজ বারাণসীর দীনদয়াল হস্তাকলা সঙ্কুলে পঞ্চদশ প্রবাসী ভারতীয় দিবসের পূর্ণাঙ্গ অধিবেশনের উদ্বোধন করেন।


    এ বছরের প্রবাসী ভারতীয় দিবসে প্রধান অতিথি হিসাবে উপস্থিত রয়েছেন মরিশাসের প্রধানমন্ত্রী প্রবীন্দ জগন্নাথ। উদ্বোধনী অনুষ্ঠানে উত্তর প্রদেশের রাজ্যপাল রাম নায়েক, বিদেশ মন্ত্রী শ্রীমতী সুষমা স্বরাজ, উত্তর প্রদেশের মুখ্যমন্ত্রী যোগী আদিত্যনাথ, হরিয়ানার মুখ্যমন্ত্রী মনোহর লাল খট্টর, উত্তরাখন্ডের মুখ্যমন্ত্রী ত্রিবেন্দ্র সিং রাওয়াত, কেন্দ্রীয় অনাবাসী বিষয়ক প্রতিমন্ত্রী অবসরপ্রাপ্ত জেনারেল ভি কে সিং সহ বহু বিশিষ্ট ব্যক্তি উপস্থিত ছিলেন।


    উদ্বোধনী ভাষণে প্রধানমন্ত্রী বলেন, পিতৃপুরুষদের মাতৃভূমির প্রতি ভালোবাসা ও আন্তরিকতার টানেই প্রবাসী ভারতীয়রা এদেশে এসেছেন। এক নতুন ভারত গঠনে তিনি প্রবাসী ভারতীয়দের হাতে হাত মিলিয়ে কাজ করার আহ্বান জানান।


    ‘বসুধৈব কুটুম্বকম্‌’ বা সমগ্র বিশ্বই এক পরিবার – প্রাচীন ভারতীয় এই ঐতিহ্য বজায় রাখতে শ্রী মোদী প্রবাসী ভারতীয়দের ভূমিকার প্রশংসা করেন। তিনি বলেন, প্রবাসী ভারতীয়রা কেবল ভারতের ব্র্যান্ড অ্যাম্বাসাডারই নন, এরা ভারতের শক্তি, সক্ষমতা ও চারিত্রিক গুণাবলীর প্রতীক। তিনি এক নতুন ভারত গঠনে, বিশেষ করে গবেষণা ও উদ্ভাবন ক্ষেত্রে সহযোগিতার ও অংশগ্রহণের জন্য অনাবাসী ভারতীয়দের আহ্বান জানান।


    শ্রী মোদী আরও বলেন, দ্রুত অগ্রগতির পাশাপাশি, ভারতকে এখন সমগ্র বিশ্ব গভীর মর্যাদার চোখে দেখছে। শুধু তাই নয়, ভারত এখন বিশ্ব সম্প্রদায়কে নেতৃত্ব দেওয়ার মতো জায়গাতেও এসেছে। আন্তর্জাতিক সৌর জোট এর একটি উজ্জ্বল দৃষ্টান্ত। শ্রী মোদী বলেন, স্থানীয় সমস্যাগুলির সমাধান এবং বিশ্বের শ্রেষ্ঠ পন্থা-পদ্ধতিগুলির প্রয়োগই আমাদের মন্ত্র। আন্তর্জাতিক সৌর জোটকে তিনি এক বিশ্ব, এক সূর্য, এক গ্রিড গড়ে তোলার লক্ষ্যে অন্যতম একটি পদক্ষেপ বলে অভিমত প্রকাশ করেন।


    বিশ্ব অর্থনীতির মূল চালিকাশক্তি হয়ে ওঠার লক্ষ্যে ভারত অগ্রসর হচ্ছে উল্লেখ করে প্রধানমন্ত্রী বলেন, দেশে নতুন শিল্পোদ্যোগ স্থাপনের এক অনুকূল পরিবেশ গড়ে উঠেছে এবং এদেশে বিশ্বের বৃহত্তম স্বাস্থ্য পরিচর্যা প্রকল্প চালু হয়েছে। মেক ইন ইন্ডিয়া কর্মসূচির মাধ্যমে আমরা অনেকটাই অগ্রগতি করেছি। রেকর্ড পরিমাণ খাদ্যশস্য উৎপাদন আমাদের অন্যতম একটি সাফল্য।


    প্রধানমন্ত্রী ক্ষোভ প্রকাশ করে বলেন, বিগত সরকারের ইচ্ছাশক্তির অভাব এবং উপযুক্ত নীতি-পঙ্গুত্বের দরুণ বিপুল পরিমাণ তহবিলের সুযোগ-সুবিধা থেকে প্রাপ্য সুফলভোগীরা বঞ্চিত হয়েছেন। অবশ্য, আজ আমরা প্রশাসনিক ব্যবস্থার খামতিগুলি প্রযুক্তিগত সহায়তার মাধ্যমে কমিয়েছি। সাধারণ মানুষের অর্থের নয়ছয় বন্ধ করা হয়েছে। সুফলভোগীদের ব্যাঙ্ক অ্যাকাউন্টে সরাসরি হস্তান্তরের মাধ্যমে ৮৫ শতাংশ বেনামী অর্থ পৌঁছে দেওয়া হয়েছে। তিনি আরও বলেন, বিগত সাড়ে চার বছরে সাধারণ মানুষের অ্যাকাউন্টে ৫ লক্ষ ৮০ হাজার কোটি টাকা সরাসরি হস্তান্তরিত করা হয়েছে। ৭ কোটি ভুয়ো নাম সুফলভোগীদের তালিকা থেকে বাদ দেওয়া হয়েছে বলে জানিয়ে প্রধানমন্ত্রী বলেন, এই সংখ্যা ব্রিটেন, ফ্রান্স ও ইতালির মোট জনসংখ্যার সমান।


    প্রধানমন্ত্রী বলেন, পরিবর্তনের এই ছবিগুলি তাঁর সরকারের প্রচেষ্টার প্রতিফলন। এই প্রতিফলন এক নতুন ভারত গঠনে নতুন আস্থা যোগাচ্ছে।


    নতুন ভারত গঠনের যে সংকল্প আমরা নিয়েছি, তাতে প্রবাসী ভারতীয়দের সমান গুরুত্ব রয়েছে উল্লেখ করে প্রধানমন্ত্রী বলেন, এদের সুরক্ষা ও নিরাপত্তার বিষয়টিও আমাদের কাছে অগ্রাধিকারের বিষয়। হিংসাদীর্ণ বিভিন্ন অঞ্চল থেকে ২ লক্ষের বেশি ভারতীয়কে নিরাপদে উদ্ধার করে আনার চ্যালেঞ্জ সরকার দেখিয়েছে।


    অনাবাসী ভারতীয়দের কল্যাণ প্রসঙ্গে শ্রী মোদী বলেন, এদের স্বার্থে পাসপোর্ট ও ভিসার নিয়মাবলী সরলীকরণ করা হয়েছে। ই-ভিসার ফলে এদেশ সফর আরও সহজ হয়েছে। সমস্ত প্রবাসী ভারতীয়কে পাসপোর্ট সেবার সঙ্গে যুক্ত করা হচ্ছে এবং এদের চিপ-ভিত্তিক ই-পাসপোর্ট দেওয়ার উদ্যোগ নেওয়া হয়েছে।


    প্রধানমন্ত্রী বলেন, প্রবাসী তীর্থ দর্শন যোজনা গ্রহণ করা হচ্ছে। এই যোজনায় তিনি পাঁচটি বিদেশি পরিবারকে ভারত সফরে আমন্ত্রণ জানানোর জন্য প্রত্যেক প্রবাসী ভারতীয়কে আহ্বান জানান। গান্ধীজী এবং গুরু নানক দেবজীর মূল্যবোধ ও আদর্শ প্রচারে অনাবাসী ভারতীয়দের অনুরোধ জানিয়ে শ্রী মোদী তাঁদেরকে গান্ধীজী ও গুরু নানকের জন্মবার্ষিকী উদযাপন অনুষ্ঠানে সামিল হওয়ার আহ্বান জানান। বাপুর পছন্দের ‘বৈষ্ণবজন’ ভজনটিকে সমগ্র বিশ্ব সাদরে স্বাগত জানানোয় আমরা গর্ব অনুভব করছি বলে প্রধানমন্ত্রী অভিমত প্রকাশ করেন।


    প্রবাসী ভারতীয় দিবসকে সফল করে তুলতে কাশীর মানুষের উষ্ণ অভ্যর্থনা ও আতিথেয়তার প্রশংসা করে প্রধানমন্ত্রী বলেন, বিদ্যালয় পর্ষদগুলির পরীক্ষার প্রাক্কালে তিনি আগামী ২৯ তারিখ বেলা ১১টায় ‘পরীক্ষা পে চর্চা’ অনুষ্ঠানে ‘নমো’ অ্যাপের মাধ্যমে অভিভাবক ও পড়ুয়াদের সঙ্গে মতবিনিময় করবেন।


    এবারের প্রবাসী ভারতীয় দিবসের প্রধান অতিথি মরিশাসের প্রধানমন্ত্রী প্রবীন্দ জগন্নাথ প্রবাসী ভারতীয়দের পিতৃপুরুষদের মাতৃভূমির সঙ্গে সম্পর্ক ও স্মৃতিকথার বিভিন্ন প্রসঙ্গ উল্লেখ করেন। হিন্দি ও ইংরাজিতে তাঁর ভাষণে শ্রী জগন্নাথ বলেন, এ ধরণের সমাবেশ অভিন্ন ইতিহাস ও সংস্কৃতির সঙ্গে যুক্ত পরিবারের এক সদস্য হিসাবে প্রবাসী ভারতীয়দের পরিচিতিকে আরও মজবুত করে। তিনি বলেন, ভারত যদি অনন্য হয়, তবে ভারতীয়ত্ব সর্বজনীন। এক শিক্ষিত ও আত্মনির্ভরশীল প্রবাসী মানুষের সংগঠন দেশ গঠনে গুরুত্বপূর্ণ ভূমিকা নিতে পারে বলেও তিনি অভিমত প্রকাশ করেন।


    ভোজপুরি উচ্চারণের মধ্য দিয়ে সমবেত মানুষের মন জয় করে তিনি ঘোষণা করেন যে, মরিশাস প্রথম আন্তর্জাতিক ভোজপুরি উৎসবের আয়োজন করবে।


    অনুষ্ঠানের স্বাগত ভাষণে বিদেশ মন্ত্রী বলেন, প্রধানমন্ত্রী মোদীর অনন্য সাধারণ চারিত্রিক দৃঢ়তাসম্পন্ন নেতৃত্বের দরুণ ভারত আজ গর্বিত। মাতৃভূমির সঙ্গে সম্পর্ক বজায় রাখার জন্য তিনি প্রবাসী ভারতীয়দের ধন্যবাদ দেন। উত্তর প্রদেশের মুখ্যমন্ত্রী শ্রী যোগী আদিত্যনাথ বলেন, প্রবাসী ভারতীয় দিবস এবং কুম্ভমেলা এই দুটি উৎসব একসঙ্গে উত্তর প্রদেশে আয়োজন ‘এক ভারত, শ্রেষ্ঠ ভারত’ – এর রূপকেই প্রতিফলিত করে।


    প্রধানমন্ত্রী ‘ভারতকে জানুন’ শীর্ষক ক্যুইজ প্রতিযোগিতার বিজয়ীদের সংবর্ধিত করেন। তরুণ প্রজন্মের অনাবাসী ভারতীয়দের জন্য এই ক্যুইজ প্রতিযোগিতার আয়োজন করা হয়।


    প্রবাসী ভারতীয় দিবসের সমাপ্তি অনুষ্ঠান আগামিকাল। সমাপ্তি অনুষ্ঠানে রাষ্ট্রপতি শ্রী রাম নাথ কোবিন্দ মনোনীত প্রবাসী ভারতীয়দেরকে তাঁদের অসাধারণ অবদানের জন্য পুরস্কৃত করবেন।


    প্রবাসী ভারতীয় দিবস সম্মেলন শেষে ২৪ জানুয়ারি সফররত অনাবাসী ভারতীয়দের প্রতিনিধিদল প্রয়াগরাজে কুম্ভমেলায় যাবেন। এরপর, এরা ২৫ তারিখ দিল্লি পৌঁছবেন, পরদিন ২৬ তারিখ নতুন দিল্লির রাজপথে প্রজাতন্ত্র দিবসের শোভাযাত্রা প্রত্যক্ষ করবেন।


    CG/BD/SB……22_January_2019...…(949).....(Release ID : 1560 932 )


    

    
    (Release ID: 1560991) Visitor Counter : 270