      রাষ্ট্রপতিরসচিবালয়

      সংসদের দুই কক্ষের যৌথ অধিবেশনে ভারতের রাষ্ট্রপতি শ্রী রামনাথ কোবিন্দের ভাষণের সংক্ষিপ্তসার
      Posted On: 31 JAN 2019 7:03PM by PIB Kolkata


    ২০১৯ সাল আমাদের দেশের ক্ষেত্রে এক গুরুত্বপূর্ণ মাইলফলক। এ বছরেই ভারত জাতির জনক মহাত্মা গান্ধীর সার্ধ শততম জন্মবার্ষিকী উদযাপন করছে। এ বছরের ১৩ এপ্রিল দিনটিতে কুখ্যাত জালিয়ানওয়ালাবাগ হত্যাকান্ডের শতবর্ষ। আমাদের জন্য উজ্জ্বল ভবিষ্যৎ আনতে যে সব শহীদ জীবন উৎসর্গ করে গেছেন, তাঁদের প্রতি শ্রদ্ধা জানাই।


    জাতি এ বছর সংবিধান দিবসের ৭০তম বার্ষিকী উদযাপন করছে। এছাড়া, শিখ গুরু গুরুনানক দেবের ৫৫০তম বার্ষিকীও এ বছর উদযাপিত হচ্ছে। নৈতিকতা এবং মূল্যবোধের ভিত্তিতে এক অন্তর্ভুক্ত সমাজ গড়ে তোলার গান্ধীজির লক্ষ্য অর্জনের জন্য ভারত চেষ্টা চালিয়ে যাচ্ছে। বাবাসাহেব ডঃ ভীমরাও আম্বেদকরের প্রণীত সংবিধানের সামাজিক এবং অর্থনৈতিক ন্যায়ের ভিত্তিতে দেশ এগিয়ে চলেছে। নির্বাচনের পর নতুন ভারত গড়ার শপথ নিয়ে সরকার দায়িত্ব গ্রহণ করেছে। নতুন এই ভারতে দুর্নীতি এবং শ্লথতার কোন স্থান নেই। সরকারের কাজের মধ্যে পণ্ডিত দীনদয়াল উপাধ্যায়ের অন্ত্যোদয়ের ধারণার প্রতিফলন ঘটেছে।


    দেশে স্বচ্ছ ভারত অভিযানের আওতায় ৯ কোটিরও বেশি শৌচাগার নির্মিত হয়েছে। গ্রামাঞ্চলে পরিচ্ছন্নতার ব্যবস্থা গত চার বছরে ৪০ শতাংশ থেকে বেড়ে ৯৮ শতাংশ ছাড়িয়েছে। উজ্জ্বলা যোজনার আওতায় সরকারের পক্ষ থেকে ৬ কোটিরও বেশি দরিদ্র পরিবারে রান্নার গ্যাসের সংযোগ দেওয়া হয়েছে। বিশ্বের বৃহত্তম স্বাস্থ্য পরিষেবা কর্মসূচির আওতায় দেশের ৫০ কোটি দরিদ্র মানুষের জন্য পরিবার পিছু ৫ লক্ষ টাকা করে চিকিৎসা পরিষেবা প্রদানের ব্যবস্থা হয়েছে। মাত্র চার মাসেই ১০ লক্ষেরও বেশি দরিদ্র মানুষ দেশের হাসপাতাল ও চিকিৎসাকেন্দ্রগুলিতে নিঃশুল্ক চিকিৎসা পরিষেবা পেয়েছেন।


    প্রধানমন্ত্রী সুরক্ষা বিমা যোজনার মতো কর্মসূচির আওতায় প্রতি মাসে মাত্র ১ টাকা করে প্রিমিয়াম দিয়ে ২১ কোটি মানুষের বিমার ব্যবস্থা হয়েছে। জাতীয় পুষ্টি মিশনের মতো কর্মসূচিতে সরকার সাধারণ মানুষের মধ্যে পুষ্টির ঘাটতি মেটানোর উদ্যোগ নেওয়া হয়েছে। দেশের প্রত্যন্ত এবং উপজাতি অধ্যুষিত এলাকাগুলিতে গর্ভবতী মহিলা এবং শিশুদের টিকাকরণের জন্য সরকার ইন্দ্রধনুষ কর্মসূচি রূপায়ণ করছে। সারা দেশের বিভিন্ন স্থানে এইম্‌স-এর ধাঁচে নতুন অত্যাধুনিক হাসপাতাল গড়ে তোলা হয়েছে। সরকার সাধারণ মানুষের শারীরিক ও মানসিক কল্যাণের কথা ভেবে যোগাভ্যাসে উৎসাহ দিতে সারা দেশে নতুন আয়ুর্বেদ বিজ্ঞান কেন্দ্র গড়ে তুলছে।


    গত সাড়ে চার বছরে সরকারের উদ্যোগে গ্রামাঞ্চলে ১ কোটি ৩০ লক্ষ গৃহ নির্মাণ করা হয়েছে। বাড়ি বা ফ্ল্যাট কেনার ক্ষেত্রে গ্রাহকদের সুবিধা দিতে সরকার ‘রেরা আইন’ পাস করেছে। নতুন এই আইনটির পর প্রায় ৩৫ হাজার রিয়েল এস্টেট প্রকল্পে লক্ষ লক্ষ বাড়ি নির্মাণ করা হয়েছে এবং গ্রাহকদের হাতে তুলে দেওয়া হয়েছে। প্রধানমন্ত্রী আবাস যোজনার আওতায় সরকার কম আয়ের মানুষদের জন্য গৃহ ঋণের ক্ষেত্রে ৬.৫ শতাংশ হারে সুদে ভর্তুকি দেওয়ার ব্যবস্থা করেছে। প্রধানমন্ত্রী সৌভাগ্য যোজনার আওতায় দেশের প্রত্যেকটি গ্রামে বিদ্যুৎ পৌঁছে গেছে। এই যোজনায় ২ কোটি ৪৭ লক্ষ বাড়িতে বিদ্যুৎ সংযোগ দেওয়া হয়েছে।


    সরকারের পক্ষ থেকে দিব্যাঙ্গদের উন্নয়নে বিশেষ ব্যবস্থা নেওয়া হয়েছে। গত সাড়ে চার বছরে সারা দেশে প্রায় ১২ লক্ষ দিব্যাঙ্গের মধ্যে ৭০০ কোটি টাকারও বেশি সহায়ক যন্ত্রপাতি বিতরণ করা হয়েছে। সুগম্য ভারত অভিযানের আওতায় সারা দেশের প্রায় এক হাজার সরকারি ভবন এবং ৬৫০-এরও বেশি রেল স্টেশনকে দিব্যাঙ্গ-বান্ধব করে তোলা হয়েছে। দিব্যাঙ্গদের অধিকার আইন, ২০১৬ কার্যকর করার ফলে শিক্ষা, সামাজিক নিরাপত্তা এবং কর্মসংস্থানের ক্ষেত্রে তাঁদের জন্য সমান সুযোগের ব্যবস্থা করা হয়েছে।


    সংসদের শীতকালীন অধিবেশনে ১০৩তম সংবিধান সংশোধনের মাধ্যমে সাধারণ শ্রেণীর দরিদ্র মানুষদের জন্য সংরক্ষণের জন্য আইন পাস করা হয়েছে। কৌশল বিকাশ অভিযানে গত চার বছর ধরে প্রতি বছর গড়ে ১ কোটি যুবককে বিভিন্ন ধরণের কাজে দক্ষ করে তোলা হয়েছে। প্রধানমন্ত্রী মুদ্রা যোজনায় কোন গ্যারান্টি ছাড়াই যুবকদের মধ্যে ৭ লক্ষ কোটি টাকা ঋণ প্রদান করা হয়েছে। এর ফলে, ১৫ কোটিরও বেশি মানুষ ব্যবসার সুযোগ পেয়েছেন। স্টার্ট-আপ ইন্ডিয়া এবং স্ট্যান্ড-আপ ইন্ডিয়ার মতো কর্মসূচিতে সরকার যুবকদের স্বনির্ভর করে তুলতে আর্থিক সহায়তা দেওয়ার ব্যবস্থা করেছে। ফলে, ভারত স্টার্ট-আপ ক্ষেত্রে বিশ্বের দেশগুলির মধ্যে প্রথম সারিতে পৌঁছে গেছে। প্রধানমন্ত্রী রোজগার প্রোৎসাহন যোজনায় সরকার করের ছাড় দিয়ে নতুন কর্মসংস্থানের উদ্যোগ নিয়েছে। কোন যুবক প্রথম চাকরি পেলে এই যোজনার আওতায় কর্মসংস্থানকারীদের প্রদেয় ভবিষ্যনিধিবাবদ বেতনের ১২ শতাংশ অর্থ প্রথম তিন বছরের জন্য সরকার দিচ্ছে। ১ কোটিরও বেশি যুবক এই কর্মসূচিতে উপকৃত হয়েছেন।


    সারা দেশে উচ্চশিক্ষার সুযোগ বাড়াতে ৭টি আইআইটি, ৭টি আইআইএম, ১৪টি আইআইআইটি, ১টি এনআইটি এবং ৪টি এনআইডি-র মতো সংস্থা প্রতিষ্ঠা করেছে। দেশে গবেষণার সুযোগ বাড়াতে গবেষকদের জন্য ফেলোশিপ এবং স্কলারশিপের পরিমাণ ২৫ শতাংশ বাড়ানো হয়েছে। সাধারণ শিক্ষার মানোন্নয়নে নতুন ১০৩টি কেন্দ্রীয় বিদ্যালয় স্থাপন করা হয়েছে। উপজাতি অধ্যুষিত সমস্ত তালুকে একলব্য মডেল আবাসিক বিদ্যালয় স্থাপনের উদ্যোগ নেওয়া হয়েছে এবং ৬২টি নতুন নবোদয় বিদ্যালয় গড়ে তোলা হয়েছে। ছাত্রাবস্থায় গবেষণায় উৎসাহ যোগাতে সরকার সারা দেশে ৫ হাজারেরও বেশি ‘অটল টিঙ্কারিং ল্যাব’ স্থাপনের সিদ্ধান্ত নিয়েছে। খেলাধূলার জগতে প্রতিভাবান ক্রীড়াবিদদের চিহ্নিত করে তাঁদের উৎসাহিত করতে যুব-কেন্দ্রিক ‘খেলো ইন্ডিয়া’ কর্মসূচি চালু করেছে।


    প্রধানমন্ত্রী মুদ্রা যোজনার আওতায় সবচেয়ে বেশি সুবিধা যাতে মহিলারা পান, তার ব্যবস্থা হয়েছে। সারা দেশের ১৫ কোটি মুদ্রা ঋণের মধ্যে ৭৩ শতাংশই পেয়েছেন মহিলা উদ্যোগপতিরা। দীনদয়াল অন্ত্যোদয় যোজনার আওতায় প্রায় ৬ কোটি মহিলাকে স্বনির্ভর গোষ্ঠীর সদস্য করা হয়েছে। সরকার এই গোষ্ঠীগুলিকে বিভিন্ন উৎপাদনমূলক কাজের জন্য ৭৫ হাজার কোটি টাকা ঋণ দিয়েছে। সেনাবাহিনীতেও মহিলাদের স্থায়ীভাবে নিয়োগের উদ্যোগ নেওয়া হয়েছে। মহিলাদের মাতৃত্বকালীন ছুটির সময়সীমা ১২ সপ্তাহ থেকে ২৬ সপ্তাহ করা হয়েছে। কৃষকদের আয় দ্বিগুণ করার লক্ষ্যে সরকার দিন-রাত চেষ্টা চালিয়ে যাচ্ছে। ২২টি বিভিন্ন ধরণের শস্যের ন্যূনতম সহায়ক মূল্য প্রায় দেড়গুণ বাড়ানো হয়েছে। সারা দেশে কৃষি-বিজ্ঞান কেন্দ্রের সংখ্যা বাড়িয়ে বিজ্ঞান-ভিত্তিক পদ্ধতিতে চাষবাসের জন্য কৃষকদের সহায়তা করার ব্যবস্থা নেওয়া হয়েছে। সারা দেশে ১৭ কোটিরও বেশি সয়েল হেল্‌থ কার্ড বিতরণ করা হয়েছে। ইউরিয়ার অপব্যবহার রুখতে ১০০ শতাংশ হারে ইউরিয়ার ওপর নিমের প্রলেপ দেওয়া হচ্ছে। সারা দেশের ৯৯টি অসমাপ্ত পুরনো সেচ প্রকল্পকে সম্পূর্ণ করে সেচের সুবিধা বৃদ্ধি করার উদ্যোগ নেওয়া হয়েছে। কয়েক মাসের মধ্যেই এগুলির মধ্যে ৭১টির কাজ সম্পূর্ণ হয়ে যাবে। সেচের জলের প্রত্যেকটি বিন্দু যাতে কাজে লাগে, সরকার সে বিষয়ে কৃষকদের সচেতন করে তোলার উদ্যোগ নিয়েছে। প্রধানমন্ত্রী ফসল বিমা যোজনার আওতায় কৃষকদের ফসলের বিমার ব্যবস্থা হয়েছে। সারা দেশের ১,৫০০-রও বেশি কৃষি মান্ডিকে অনলাইনে সংযুক্ত করা হয়েছে। দ্রুতগতিতে সারা দেশে কৃষি প্রধান এলাকাগুলিতে কোল্ড স্টোরেজের ব্যবস্থা করা হচ্ছে। ফসল কাটার পর মাঠের অবশিষ্ট অংশকে কাজে লাগিয়ে কৃষকদের আয় বৃদ্ধির মতো কাজের উদ্যোগ নেওয়া হয়েছে। সারা দেশে মৎস্য ক্ষেত্রের উন্নয়নের লক্ষ্যে নীল বিপ্লব প্রকল্পে মৎস্যচাষীদের গভীর সমুদ্রে মাছ ধরতে যাওয়ার জন্য এবং আধুনিক ট্রলার ক্রয়ের জন্য আর্থিক সহায়তার ব্যবস্থা করা হয়েছে।


    ‘নমামি গঙ্গে’ প্রকল্পের আওতায় এখনও পর্যন্ত ২৫,৫০০ কোটি ব্যয়ের অনুমোদন দেওয়া হয়েছে। দেশের পবিত্র নদী গঙ্গাকে পরিচ্ছন্ন করে তুলতে বিশেষ উদ্যোগ নেওয়া হয়েছে। ডিজিটাল ভারত কর্মসূচিতে সারা দেশের ১ লক্ষ ১৬ হাজার গ্রাম পঞ্চায়েতকে অপটিক্যাল ফাইবার কেব্‌ল-এর মাধ্যমে সংযুক্ত করা হয়েছে। প্রায় ৪০ হাজার গ্রাম পঞ্চায়েতে ইন্টারনেটের সুবিধা দিতে ওয়াই-ফাই হটস্পটের ব্যবস্থা করা হয়েছে। সারা দেশে অভিন্ন পরিষেবা কেন্দ্রের সংখ্যা চার বছর আগের ৮৪ হাজার থেকে বেড়ে ৩ লক্ষ ছাড়িয়ে গেছে। এর মধ্যে ২ লক্ষ ১২ হাজার কেন্দ্র স্থাপিত হয়েছে গ্রাম পঞ্চায়েত অঞ্চলে।


    সরকার সহযোগিতামূলক যুক্তরাষ্ট্রীয়তার নীতিকে শক্তিশালী করার জন্য বিশেষ উদ্যোগ নিয়েছে। অর্থ কমিশনের সুপারিশ মেনে সারা দেশে সংগৃহীত করের অতিরিক্ত ১০ শতাংশ ভাগ রাজ্য সরকারগুলিকে দেওয়ার সিদ্ধান্ত নেওয়া হয়েছে। আর্থিক অন্তর্ভুক্তির নীতি রূপায়ণের লক্ষ্যে সরকার জন ধন যোজনার আওতায় সারা দেশে ৩৪ কোটি নতুন ব্যাঙ্ক অ্যাকাউন্ট খোলার ব্যবস্থা করেছে। দেশের প্রায় প্রত্যেকটি পরিবারকে বর্তমানে ব্যাঙ্কিং ব্যবস্থার সঙ্গে সংযুক্ত করা হয়েছে। এইসব অ্যাকাউন্টে বর্তমানে ৮৮ হাজার কোটি টাকা জমা পড়েছে। এই জন ধন কর্মসূচির ফলেই মহাত্মা গান্ধী জাতীয় কর্মনিশ্চয়তাকরণ কর্মসূচি, বিভিন্ন ধরণের বিমা কর্মসূচি, ছাত্রছাত্রীদের স্কলারশিপ, পেনশন এবং অন্যান্য সরকারি সুবিধা প্রত্যক্ষ হস্তান্তর ব্যবস্থার মাধ্যমে সরাসরি ব্যাঙ্ক অ্যাকাউন্টে পাঠানোর ব্যবস্থা হয়েছে।


    সারা দেশ জুড়ে দুর্নীতি এবং কালো টাকার বিরুদ্ধে সরকার জেহাদ ঘোষণা করেছে। কালো টাকার প্রবাহ প্রতিহত করতে বিশেষ তদন্তকারী দল গঠন করেছে। করের স্বর্গ হিসেবে পরিচিত বিভিন্ন দেশের সঙ্গে নতুন চুক্তির মাধ্যমে কর ফাঁকি প্রতিরোধের উদ্যোগ নেওয়া হয়েছে। এছাড়া, কালো টাকা রুখতে নতুন আইন এবং কর ব্যবস্থার মধ্যে অর্থনীতিকে নিয়ে আসার উদ্যোগ নেওয়া হয়েছে। দুর্নীতি এবং কালো টাকার বিরুদ্ধে লড়াইয়ে সরকারের সবচেয়ে গুরুত্বপূর্ণ পদক্ষেপ হচ্ছে বিমুদ্রাকরণ। ৩ লক্ষ ৩৮ হাজারেরও বেশি সন্দেহজনক শেল কোম্পানির রেজিস্ট্রেশন বাতিল করে কালো টাকার প্রবাহ বন্ধ করা হয়েছে। বেনামি সম্পত্তি আইন, অর্থ পাচার প্রতিরোধ আইন এবং পলাতক অর্থনৈতিক অপরাধীদের বিরুদ্ধে আইনের আওতায় ৫০ হাজার কোটি টাকারও বেশি সম্পত্তি বাজেয়াপ্ত করা সম্ভব হয়েছে। সরকারের বিভিন্ন ব্যবস্থার ফলে আয়করে রিটার্নের সংখ্যা প্রায় দ্বিগুণ বৃদ্ধি পেয়েছে। ২০১৪ সালের রিটার্ন দাখিলকারীর সংখ্যা ৩ কোটি ৮০ লক্ষ থেকে বেড়ে বর্তমানে ৬ কোটি ৮০ লক্ষে পৌঁছে গেছে। প্রত্যক্ষ হস্তান্তর কর্মসূচির মাধ্যমে সারা দেশে ৬ লক্ষ ৫ হাজার কোটি টাকার সমতুল বিভিন্ন ধরণের আর্থিক সুযোগ-সুবিধা সরাসরি প্রাপকদের ব্যাঙ্ক অ্যাকাউন্টে পাঠানো হয়েছে। এর ফলে, সরকারের ১ লক্ষ ১০ হাজার কোটি টাকা সাশ্রয় হয়েছে।


    সারা দেশে অভিন্ন পণ্য ও পরিষেবা কর ব্যবস্থা চালু করে সরকার ‘এক জাতি, এক কর, এক বাজার’-এর ধারণাকে সম্পূর্ণভাবে রূপায়ণের উদ্যোগ নিয়েছে। নিরবচ্ছিন্নভাবে সংস্কারের উদ্যোগের ফলে বিশ্বের মধ্যে ব্যবসার সুবিধার সূচকে ভারতের স্থান ৪৫ ধাপ এগিয়েছে। ২০১৪-র ১৪২তম স্থান থেকে চলতি বছরে ভারতের অবস্থান ৭৭তম স্থানে পৌঁছেছে। গত সাড়ে চার বছরে দেশের জাতীয় আয় গড়ে ৭.৩ শতাংশ হারে বৃদ্ধি পেয়েছে। আন্তর্জাতিক বাণিজ্যের ক্ষেত্রে ভারত অত্যন্ত তাৎপর্যপূর্ণ ভূমিকা নিয়েছে। বিশ্বের মোট অভ্যন্তরীণ উৎপাদনের ক্ষেত্রে ভারতের অংশ ২০১৪ সালের ২.৬ শতাংশ থেকে বেড়ে ২০১৭ সালে ৩.৩ শতাংশে পৌঁছেছে। ভারত বর্তমানে বিশ্বের ষষ্ঠ বৃহত্তম অর্থনীতি হিসেবে উঠে এসেছে।


    সারা বিশ্বের মধ্যে ভারতকে উৎপাদনের কেন্দ্র হিসেবে গড়ে তুলতে সরকার ‘মেক ইন ইন্ডিয়া’ কর্মসূচি রূপায়ণ করছে। এরই সুফলে ভারত বিশ্বের দ্বিতীয় বৃহত্তম মোবাইল উৎপাদক দেশ হিসেবে পরিগণিত হয়েছে। ‘মেক ইন ইন্ডিয়া’ কর্মসূচির অঙ্গ হিসেবে এশিয়ার বৃহত্তম ‘মেডিকেল টেকনলজি জোন’ অন্ধ্রপ্রদেশে স্থাপন করা হচ্ছে। উত্তরপ্রদেশ এবং তামিলনাড়ুতে প্রতিরক্ষা উৎপাদনের জন্য গড়ে তোলা হচ্ছে ‘ডিফেন্স করিডর’। আমাদের দেশের দ্রুততম ট্রেনগুলিতে যাত্রীদের জন্য অত্যাধুনিক পরিষেবা দিতে ‘বন্দে ভারত এক্সপ্রেস’ নামে একগুচ্ছ ট্রেন চালু করার উদ্যোগ নেওয়া হয়েছে। গত চার বছরে আমাদের দেশের অসামরিক উড়ান ক্ষেত্রে প্রায় দুই সংখ্যার বৃদ্ধি হয়েছে। ২০১৭-১৮-য় ১২ কোটি ৩০ লক্ষেরও বেশি মানুষ বিমানে চড়েছেন। এই সংখ্যা আরও বৃদ্ধি পাচ্ছে।


    উত্তর-পূর্বাঞ্চলের রাজ্যগুলির জন্য পরিকাঠামো উন্নয়নের বিশেষ উদ্যোগ নেওয়া হয়েছে। ‘উড়ান’ যোজনায় উত্তর-পূর্বাঞ্চলের রাজ্যগুলির জন্য পাঁচটি সহ সমগ্র পূর্ব ভারতে ১৯টি নতুন বিমানবন্দর গড়ে তোলা হচ্ছে। ইতিমধ্যেই সিকিমের পাকিয়ং এবং ওড়িশার ঝারসুগুড়ায় দুটি বিমানবন্দর নির্মাণের কাজ শুরু হয়েছে। উত্তরপ্রদেশের গোরক্ষপুরে, বিহারের বারাউনিতে এবং ঝাড়খণ্ডের সিন্ধ্রিতে পুরনো সার কারখানাগুলিকে নতুন করে চালু করার উদ্যোগ নেওয়া হয়েছে। পূর্ব ভারতের বেশ কয়েকটি শহরে গ্যাসের পাইপলাইন বসানোর জন্য মোট ১৩ হাজার কোটি টাকা ব্যয়ে ‘উর্জা গঙ্গা পরিযোজনা’র কাজ চালানো হচ্ছে। অসম ও অরুণাচল প্রদেশের মধ্যে ঢোলা সাদিয়া সেতু চালু হয়েছে। ভারত সরকারের উদ্যোগে যে ১৮ হাজার গ্রামে বিদ্যুৎ পৌঁছে দেওয়া হয়েছে তার মধ্যে ৫ হাজার গ্রামই উত্তর-পূর্বাঞ্চলের প্রত্যন্ত এলাকায়। উত্তর-পূর্বাঞ্চলের আটটি রাজ্যের রাজধানীর সবক’টিতেই রেল সংযোগ পৌঁছে দেওয়ার কাজ দ্রুতগতিতে এগিয়ে চলেছে। প্রায় ৫০ হাজার কোটি টাকা ব্যয়ে ১৫টি নতুন রেললাইন স্থাপনের কাজও অনেক দূর এগিয়েছে।


    জাতীয় নিরাপত্তাকে জোরদার করার লক্ষ্যে সরকার বিশেষ উদ্যোগ নিয়েছে। সীমান্ত পারের সন্ত্রাস প্রতিরোধে সরকারের পক্ষ থেকে যে সার্জিক্যাল স্ট্রাইক চালানো হয় তার মধ্যে ভারতের নতুন নীতি ও কৌশলের প্রতিফলন ঘটেছে। গত বছর ভারত বিশ্বের মধ্যে হাতে গোনা কয়েকটি দেশের নিউক্লিয়ার ট্রায়েড গোষ্ঠীর সদস্য হয়েছে। চার দশকেরও বেশি সময় ধরে বকেয়া ‘এক পদ এক পেনশন’-এর নীতি অবসরপ্রাপ্ত সেনাকর্মীদের জন্য রূপায়ণ করা হয়েছে। এর ফলে, ২০ লক্ষ অবসরপ্রাপ্ত সেনাকর্মী উপকৃত হয়েছেন। ইতিমধ্যেই তাঁদের জন্য ১০ হাজার ৭০০ কোটি টাকা দেওয়া হয়েছে। বহু বছর পর ভারতীয় বিমানবাহিনীতে অত্যাধুনিক জঙ্গি বিমান রাফায়েলকে সামিল করার উদ্যোগ নেওয়া হয়েছে। জম্মু-কাশ্মীর এবং লাদাখ অঞ্চলের উন্নয়নের জন্য সরকার উদ্যোগ নিয়েছে। সম্প্রতি ১৩ বছর পর জম্মু-কাশ্মীরে পৌর স্বায়ত্তশাসিত সংস্থাগুলির নির্বাচন হয়েছে এবং সাত বছর পর পঞ্চায়েত নির্বাচন অনুষ্ঠিত হয়েছে। এই দুটি নির্বাচনেই ৭০ শতাংশেরও বেশি ভোটদাতা অংশগ্রহণ করেছেন। জম্মু-কাশ্মীরের অর্থনৈতিক উন্নয়নকে ত্বরান্বিত করতে সরকারের পক্ষ থেকে ৮০ হাজার কোটি টাকার একটি প্যাকেজ ঘোষণা করা হয়েছে। এর মধ্যে, শিক্ষা, স্বাস্থ্য এবং পরিকাঠামো ক্ষেত্রে ইতিমধ্যেই ৬৬ হাজার কোটি টাকার প্রকল্পের অনুমোদন দেওয়া হয়েছে।


    আধুনিক ভারতের স্থপতিদের সম্মান জানাতে সরকার ব্যবস্থা গ্রহণ করেছে। মহাত্মা গান্ধীর প্রয়াণ বার্ষিকীতে ডান্ডিতে জাতীয় লবন সত্যাগ্রহ স্মারকের উদ্বোধন করা হয়েছে। দিল্লিতে এই মাসেই নেতাজি সুভাষ চন্দ্র বোসের জীবন ও কাজের বিষয়ে ক্রান্তি মন্দির নামে একটি সংগ্রহালয় সাধারণ মানুষের জন্য খুলে দেওয়া হয়েছে। নেতাজির নামে প্রাকৃতিক বিপর্যয় মোকাবিলার একটি বিশেষ পুরস্কার ঘোষণা করা হয়েছে। এছাড়া, বাবাসাহেব আম্বেদকরের স্মৃতি বিজড়িত পাঁচটি স্থানকে ‘পঞ্চতীর্থ’ হিসেবে গড়ে তোলার উদ্যোগ নেওয়া হয়েছে। ভারতের অন্যতম স্থপতি লৌহমানব সর্দার বল্লভভাই প্যাটেলের প্রতি শ্রদ্ধা জানাতে বিশ্বের মধ্যে দীর্ঘতম মূর্তি স্থাপন করা হয়েছে। দেশের উপজাতি সম্প্রদায়ভুক্ত স্বাধীনতা সংগ্রামীদের স্মরণে বিভিন্ন রাজ্যে সংগ্রহালয় গড়ে তোলা হচ্ছে। ২০১৫ সালে সরকার পণ্ডিত মদনমোহন মালব্য এবং অটলবিহারী বাজপেয়ীকে ভারতরত্ন সম্মানে ভূষিত করেছিল। এ বছর প্রণব মুখোপাধ্যায়, ভুপেন হাজারিকা এবং নানাজি দেশমুখকে ভারতরত্ন সম্মানে ভূষিত করা হয়েছে। আমাদের দেশের সংস্কৃতিতে সাধু-সন্তদের স্থান অত্যন্ত উচ্চে। তারই পরম্পরা অনুসারে এ মাসে সরকার গুরু গোবিন্দ সিং-জির প্রকাশ পর্বে একটি বিশেষ মুদ্রা প্রকাশ করেছে।


    বিশ্বের বিভিন্ন মঞ্চে ভারতের স্থানকে সুদক্ষভাবে তুলে ধরতে সরকার কূটনৈতিক উদ্যোগ নিয়েছে। বারাণসীতে সম্প্রতি এই লক্ষ্যে প্রবাসী ভারতীয় দিবস অনুষ্ঠানের আয়োজন করা হয়। ভারত সরকারের উদ্যোগে ২১শে জুন দিনটিকে রাষ্ট্রসঙ্ঘের পক্ষ থেকে আন্তর্জাতিক যোগ দিবস হিসেবে ঘোষণা করা হয়েছে। গত চার বছরে বিদেশের বিভিন্ন স্থানে ২ লক্ষ ২৬ হাজারেরও বেশি ভারতীয়কে নিরাপদে দেশে ফিরিয়ে আনা হয়েছে। ভারত সম্প্রতি পরিবেশ সংরক্ষণের ক্ষেত্রে অসাধারণ কাজের স্বীকৃতিতে রাষ্ট্রসঙ্ঘের বিশেষ পুরস্কার পেয়েছে। সৌর বিদ্যুতের ক্ষেত্রে ভারত বিশ্বের মধ্যে নেতৃস্থানীয় ভূমিকা নিয়েছে এবং গত বছর দিল্লিতে আন্তর্জাতিক সৌর জোটের প্রথম শীর্ষ বৈঠক আয়োজিত হয়। ২০২২ সালে ভারত ২০টি শীর্ষ স্থানীয় দেশের জি-২০ শীর্ষ বৈঠকের আয়োজন করবে। ভারতের স্বাধীনতার ৭৫তম বর্ষপূর্তিতে এই বৈঠকের আয়োজন বিশ্ব মঞ্চে ভারতের প্রভাবের প্রতিফলন হিসাবে দেখা হচ্ছে।


    CG/PB/DM/….31st Jan,2019

    
    
    (Release ID: 1562115) Visitor Counter : 410
    
    
      Read this release in: English