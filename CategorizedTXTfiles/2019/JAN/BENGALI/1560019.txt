      সংস্কৃতিমন্ত্রক

      প্রয়াগরাজ কুম্ভে প্রথম শাহী স্নান আজ চলছে
      Posted On: 15 JAN 2019 6:15PM by PIB Kolkata


    নয়াদিল্লি , ১ ৫ জানুয়ারি, ২০১ ৯


    প্রয়াগরাজ কুম্ভে মকর সংক্রান্তির প্রথম শাহী স্নান আজ চলছে। আখরাদের প্রথম শাহী স্নানও অনুষ্ঠিত হচ্ছে। মেলা-প্রাঙ্গণে অগণিত মানুষ এখনও আসছেন। প্রয়াগরাজ শহরে যানবাহনের প্রবেশ নিষিদ্ধ করা হয়েছে। প্রয়াগরাজের স্কুল-কলেজগুলি আজ ও আগামীকাল ছুটি থাকছে। আশেপাশের কয়েকটি জেলাতেও স্কুল-কলেজে ছুটি ঘোষণা করা হয়েছে। কুম্ভমেলা চত্বরে গাড়ি পার্কিং-এর জায়গা ভরে গেছে।


    প্রয়াগরাজের কুম্ভমেলা সমাজের সর্বস্তরের অসংখ্য মানুষকে আকৃষ্ট করে আসছে। পবিত্র গঙ্গা ও যমুনা এবং পৌরাণিক সরস্বতী নদীর সঙ্গম স্থলে মকর সংক্রান্তির পুণ্যতিথিতে স্নান করার জন্য সারা বিশ্বের পর্যটক ও পুণ্যার্থীরা ছাড়াও বিপুল সংখ্যায় সাধু-সন্তরা সমবেত হন।


    আখড়াদের প্রথম শাহী স্নান সকাল ৬টার পর শুরু হয়। একে একে বিভিন আখড়ার সাধু-সন্তরা সঙ্গমস্থলে পবিত্র স্নান ও পূজার্চনায় অংশ নেন। নির্দিষ্ট এলাকা-ভিত্তিক এবার স্নানের ব্যবস্থা করা হয়েছে। স্নানপর্ব সুচারু রূপে সম্পন্ন করতে বিপুল সংখ্যায় কেন্দ্রীয় আধা-সামরিক বাহিনী মোতায়েন রয়েছে। আকাশবাণী এই পুণ্য স্নানের সরাসরি সম্প্রচার করেছে। দূরদর্শনের পক্ষ থেকেও সমগ্র স্নানপর্ব সরাসরি দেখানো হয়েছে । প্রয়াগরাজে কুম্ভমেলা প্রতি ছ ’বছরে এবং মহাকুম্ভমেলা প্রতি ১২ বছরে অনুষ্ঠিত হয়। আগে এই মেলা অর্ধকুম্ভ ও কুম্ভ নামে পরিচিত ছিল।


    বাইরে থেকে আসা পুণ্যার্থীদের জন্য মেলা কর্তৃপক্ষ ৮৭টি বহু শয়ন কক্ষবিশিষ্ট থাকার স্থানের বন্দোবস্ত করেছে। পর্যটকদের জন্যও তাবুর ব্যবস্থা করা হয়েছে। মেলায় আগত পুণ্যার্থী ও পর্যটকদের জন্য বিশেষ তাবুর ব্যবস্থা রয়েছে। পুণ্যার্থী ও পর্যটকদের আর্থিক স্বচ্ছলতার বিষয়টিকে বিবেচনায় রেখে বিভিন্ন ধরণের তাবু তৈরি করা হয়েছে। মেলা কর্তৃপক্ষের তরফে আশা প্রকাশ করা হয়েছে যে, এবারের মেলায় ১ কোটি ২০ লক্ষ মানুষের সমাগম হবে। মকর সংক্রান্তি উপলক্ষে বহু বিশিষ্ট ব্যক্তি পবিত্র স্নানে অংশ নিতে ইতিমধ্যেই প্রয়াগরাজে পৌঁছেছেন।


    SSS/ BD/ SB

    
    
    (Release ID: 1560019) Visitor Counter : 66