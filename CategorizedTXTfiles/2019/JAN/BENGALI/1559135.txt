      প্রতিরক্ষামন্ত্রক

      গঙ্গাসাগর মেলায় ভারতীয় নৌ-বাহিনীর ডুবুরি দল
      Posted On: 08 JAN 2019 5:42PM by PIB Kolkata


    কলকাতা, ৮ জানুয়ারি, ২০১৯


    প্রতি বছর জানুয়ারি মাসে মকর সংক্রান্তির সময় ভারত ছাড়াও প্রতিবেশী নেপাল, ভুটান ও বাংলাদেশের লক্ষ লক্ষ পূণ্যার্থী বার্ষিক গঙ্গাসাগর মেলায় সমবেত হন। পবিত্র গঙ্গা নদী এবং বঙ্গোপসাগরের সঙ্গমে পূণ্য স্নান সারার পর পূণ্যার্থীরা কপিল মুনির মন্দিরে পূজার্চনা এবং শ্রদ্ধা নিবেদন করেন। মেলা চলাকালীন যে কোন ধরণের অপ্রীতিকর অবস্থার মোকাবিলায় ত্রাণ ও উদ্ধারকার্য পরিচালনার জন্য অন্যান্য বছরের মতো এ বছরও ভারতীয় নৌ-বাহিনীর পক্ষ থেকে এক বিশেষজ্ঞ ডুবুরি দল মোতায়েন করা হচ্ছে। এই দলটিতে পূর্বাঞ্চলীয় নৌ-কমান্ডের দশজন ডুবুরি রয়েছেন। রাজ্য সরকারের বিশেষ অনুরোধে নৌ-বাহিনীর পক্ষ থেকে ডুবুরিদের দলটিকে মোতায়েন করা হয়েছে। আগামী ১৭ তারিখ পর্যন্ত ঐ দলটি গঙ্গাসাগরে থাকবে।


    দক্ষিণ ২৪ পরগনা জেলা প্রশাসনের পক্ষ থেকেও ডুবুরি দলটিকে সবরকম প্রশাসনিক সহায়তা দেওয়া হচ্ছে। জাতীয় বিপর্যয় মোকাবিলা বাহিনী এবং ভারতীয় উপকূলরক্ষী বাহিনীর পক্ষ থেকেও সাগরদ্বীপে মেলা চলাকালীন কর্মী মোতায়েন করা হবে। ত্রিকোণ বিশিষ্ট সাগরদ্বীপ কলকাতা থেকে ১৩০ কিলোমিটার দূরে অবস্থিত। মূল ভূ-খণ্ড এই দ্বীপটি সম্পূর্ণ পৃথক এবং দ্বীপের দুই দিকে গঙ্গা ও মুড়িগঙ্গা নদী বয়ে গিয়েছে। নদী দুটি এরপর দ্বীপের শেষ প্রান্তে একসঙ্গে মিলিত হয়েছে। হিন্দুরা এই দ্বীপটিকে অত্যন্ত পবিত্র হিসেবে মেনে থাকেন। প্রতি বছর মকর সংক্রান্তিতে লক্ষ লক্ষ পূণ্যার্থী স্বর্গসুখ লাভের আশায় গঙ্গাসাগরে এসে ঐ দুই নদীর সঙ্গমে স্নান সারেন। আগামী এক সপ্তাহে প্রায় ১৮ থেকে ২০ লক্ষ পূণ্যার্থী গঙ্গাসাগর মেলায় আসবেন বলে মনে করা হচ্ছে। জনসমাগমের দিক থেকে কুম্ভ মেলার পরই গঙ্গাসাগর মেলাকে দ্বিতীয় স্থান দেওয়া হয়।


    CG/BD/DM

    
    
    (Release ID: 1559135) Visitor Counter : 84