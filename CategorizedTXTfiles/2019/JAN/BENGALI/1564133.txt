      প্রধানমন্ত্রীরদপ্তর

      ছাত্র, অভিভাবক ও শিক্ষকদের সঙ্গে প্রধানমন্ত্রীর ‘পরীক্ষা পে চর্চা’ আলাপচারিতা
      Posted On: 29 JAN 2019 7:03PM by PIB Kolkata


    নয়াদিল্লি, ২৯ জানুয়ারি ২০১৯


    গত বছরও আমার পরীক্ষার্থীদের সঙ্গে আলাপচারিতার সুযোগ হয়েছিল। এবারও সুযোগ হল, আমি শিক্ষা বিভাগের কাছে কৃতজ্ঞ যে আপনাদের সঙ্গে কথা বলার সুযোগ পেয়েছি।


    আজ আমি খুশি যে ভারতের প্রায় সমস্ত রাজ্যের ছাত্রছাত্রীরা এখানে এসেছেন। সেজন্য বলা যায় যে ‘মিনি ভারত’ আমার সামনে বসে, অথবা বলা যায় যে ‘ভাবী ভারত’ আমার সামনে বসে।


    আপনাদের সঙ্গে কথা বলতে আসার আগে আজ সকালেই দেশের প্রাক্তন প্রতিরক্ষা মন্ত্রী জর্জ ফার্নান্ডেজ প্রয়াত হয়েছেন। তিনি একজন লড়াকু নেতা ছিলেন। জন্মভূমি এক জায়গায়, কর্মভূমি অন্যত্র, জনপ্রতিনিধিত্ব করেছেন অন্য জায়গা থেকে; সারা ভারতই তাঁর নখদর্পণে ছিল। জরুরি অবস্থার সময় দেশে গণতন্ত্র স্থাপনের স্বার্থে তিনি অনেক সংগ্রাম করেছেন। কিন্তু বিগত কয়েক বছর ধরে তিনি অসুস্থ ছিলেন, শয্যাশায়ী, সংজ্ঞাহীন, আর আজ আমাদের ছেড়ে চলে গেলেন। আমি তাঁকে সশ্রদ্ধ প্রণাম জানাই।


    বন্ধুগণ, গতবারের ‘পরীক্ষা পে চর্চা’র অভিজ্ঞতা থেকে এবার কিছু পরিবর্তন করা হয়েছে। বিশ্বের বেশ কয়েকটি দেশের ছাত্রছাত্রীরাও এর সঙ্গে জুড়েছেন। এখানে সিনিয়ার ছাত্রছাত্রীরা আছেন, জুনিয়ার ছাত্রছাত্রীরাও আছেন। বিষয়টি অসম্পূর্ণ থাকত যদি এখানে অভিভাবকরা না থাকতেন, শিক্ষকরা না থাকতেন!


    এখনই যে নৃত্যটি পরিবেশিত হল, তার মাধ্যমে যে বার্তা দেওয়া হয়েছে, এরপর আমার কোনও ভাষণের প্রয়োজন নেই। এই বার্তা যাঁরা এখানে উপস্থিত রয়েছেন এবং দেশের সর্বত্র যাঁরা এই অনুষ্ঠান দেখছেন তাঁদের প্রত্যেকের মনে নতুন বিশ্বাস ও আশা সঞ্চার করেছে। আমি সমস্ত নৃত্যশিল্পীদের, বিশেষ করে গোটা অনুষ্ঠানে দুই হাত এবং এক পা ছাড়াই রীনা নামে মেয়েটি এত অসাধারণ নেচেছেন যে এই উদ্দীপনা সকলের অন্তর স্পর্শ করেছে।


    একটু আগে আমরা একটা পুরনো ভিডিও দেখেছি, সেখানেও আমি বলেছি, এখানে আপনারা ভুলে যান যে আপনারা কোন সমারোহে বসে আছে। মনে করুন যে বাড়ির বৈঠকখানায় বসে প্রিয়জনদের সঙ্গেই আড্ডা মারছেন। এরকম সহজ পরিবেশ থাকলে আমরা সবাই এই আলাপচারিতা থেকে কিছু না কিছু শিখব।


    কাউকে উপদেশ দেওয়ার জন্য এই অনুষ্ঠানের আয়োজন করিনি। আমি এখানে আপনাদের মাঝে নিজের মতো করে, আপনাদের একজন হয়ে কিছু মুহূর্ত ভালোভাবে কাটাতে চাই।


    আসুন, শুরু করি – কোথা থেকে শুরু করবেন?


    উপস্থাপক : মাননীয়, এবার ছাত্ররা আছেন, শিক্ষকরা আছেন, অভিভাবকরাও রয়েছেন। সবার আগে কলকাতা থেকে আগত শিক্ষিকা শ্রীমতী রুলি দত্ত আপনাদেরকে একটি প্রশ্ন করবেন।


    প্রশ্নকর্তা : নমস্কার স্যার, আমার নাম রুলি দত্ত, আমি কেন্দ্রীয় বিদ্যালয়, কলকাতায় জীবন-বিজ্ঞান পড়াই। আমার প্রশ্ন হল, একজন শিক্ষক হিসেবে সেই অভিভাবকদের কী বলবো, যাঁরা মনে করেন যে পরীক্ষার ফলে তাঁদের সন্তানদের ভবিষ্যৎ গড়ে উঠবে কিংবা বিনষ্ট হবে!


    উপস্থাপক : মাননীয়, একই ধরণের প্রশ্ন করবেন কেরলের বাসিন্দা রোহিত শ্রী, তিনি এখন দিল্লিতে থেকে ‘সিভিল সার্ভিসেস’ পরীক্ষার প্রস্তুতি নিচ্ছেন।


    প্রশ্নকর্তা : মাননীয় প্রধানমন্ত্রী মহোদয়, আমাদের অভিভাবক এনব শিক্ষক-শিক্ষিকারা আমাদের নিয়ে একটু বেশিই প্রত্যাশা করেন, সেজন্য আমাদের ওপর অনেক চাপ থাকে। মহোদয়, আমার মনে হয় আপনারও অবস্থা অনেকটা আমাদের মতোই। দেশবাসী আপনার কাছ থেকে একটু বেশিই প্রত্যাশা করেন। আপনি কিভাবে এই চাপ নিয়ে কাজ করেন, আমরা কিভাবে এই চাপকে নেব? ধন্যবাদ।


    উপস্থাপক : মাননীয়, আপনাকে অনুরোধ, এঁদেরকে প্রেরণা যোগান!


    প্রধানমন্ত্রী : আপনি কেরলের বাসিন্দা, কিন্তু আমার থেকেও ভালো হিন্দি বলছেন। আপনাদের মধ্যে অনেকেই যখন দশম কিংবা দ্বাদশ শ্রেণীর ছাত্র ছিলেন কিংবা পরীক্ষার্থী ছিলেন, দিনের মধ্যে দশবার হয়তো শুনতে হয়েছে যে, সারাদিন শুধু বন্ধুদের সঙ্গে ফোনে গল্প করছিস, কম্পিউটার ছেড়ে পড়তে বস! এরকম হতো – তাই না?


    আসলে পরীক্ষার যে গুরুত্ব রয়েছে তা অস্বীকার করা যায় না। আর আমি একথাও বলতে পারি না যে – চিন্তার কারণ নেই, যা হওয়ার তা হবে! কিন্তু এই পরীক্ষা কি জীবনের পরীক্ষা নাকি এক ক্লাস থেকে অন্য ক্লাসে উত্তীর্ণ হওয়ার পরীক্ষা। ভাই, মাধ্যমিক পরীক্ষা হোক কিংবা উচ্চমাধ্যমিক – কোনটাই জীবনের পরীক্ষা নয়। শুধু এটুকু ভেবে নিতে পারলেই দেখবেন চাপ অনেক কমে যাবে। আর চাপ কমলেই পড়ায় মনোযোগ বাড়বে। যাঁরা বলেন যে ‘এখন না হলে কখনই নয়’ – তাঁরা ভুল বলেন। পরীক্ষার বাইরেও অনেক বড় বিশ্ব রয়েছে।


    বহুদিন আগে একটি কবিতা পড়েছিলাম, সেখানে একটি দারুণ পংক্তি ছিল – গোটা কবিতাটি আজ আমার মনে নেই – ‘কিছু খেলনা ভেঙে গেলে শৈশবের মৃত্যু হয় না …’ আমার মনে হয় এই কবিতায় একটি বড় বার্তা রয়েছে। দু’একটি পরীক্ষার ফল ঊনিশ-বিশ হলে জীবন থেমে যায় না। কিন্তু জীবনের প্রতি মুহূর্তের প্রতিস্পর্ধা অপরিহার্য। প্রতিস্পর্ধা থেকে আমরা নতুন প্রাণশক্তি অর্জন করতে পারি, আমাদের আন্তরিক শিক্ষাকে ফলিত প্রয়োগের সুযোগ পাই। আমরা যদি নিজেদের প্রতিস্পর্ধার দাড়িপাল্লায় ওজন না করি, তাহলে জীবন থেমে যাবে আর থেমে থাকা জীবন হতে পারে না। জীবনের মানে হল গতি, জীবনের মানে হল স্বপ্ন, জীবনের মানেই হল প্রাণপনে লক্ষ্যসাধনের প্রচেষ্টা। আর দ্বিতীয় বিষয়টি হল চাপ। কখনও কখনও ছাত্রছাত্রীদের মনের অবস্থা এমন হয়ে পড়ে যে, মা-বাবা যাই বলুক না কেন, পছন্দ হয় না। আমি যা করছি তা-ই ঠিক, এঁরা কিছুই বোঝেন না।


    প্রথমে আমি, বিশেষ করে ছাত্রছাত্রীদের বলতে চাইবো, অভিভাবকদের কথায় তাৎক্ষণিক প্রতিক্রিয়া জানাবেন না, মন দিয়ে শুনুন। তাঁদের মনে হওয়া উচিৎ যে আপনারা মনোযোগ দিয়ে শুনছেন। আপনাদের শুনতে ভালো লাগছে। ভালো না লাগলে পরে বলবেন, - না মা, তোমার কথা বুঝতে পারিনি, কী বলছিলে? শুধু এটুকু বলেই নিজের পড়ার কাজ ঐকান্তিকতার সঙ্গে করে যান। সন্ধ্যা হওয়ার আগেই দেখবেন যে, মা আপনাকে আদর করে বলছেন, সকালে তোকে একটু বেশিই বকেছি। মা-কে আপনার বোঝাতে হবে না। তিনি নিজেই নিজের ভুল বুঝে যাবেন।


    আপনার ব্যবহারই আপনার পরিচয়। ধৈর্য ধরুন। পরে যখন বাবা-মা ভালো মেজাজে থাকবে, তখন আপনিও নিজস্ব মত ব্যক্ত করুন – ‘আমি ভেবে দেখেছি, তুমি গত সোমবারে খুব ভালো কথা বলেছ, আমি চেষ্টাও করেছি, কিন্তু সফল হইনি, বলো না কেমন করে করবো? ব্যস্‌, আপনার পরীক্ষা শেষ, তাঁদের পরীক্ষা শুরু। তার মানে এই নয় যে আমি আপনাদের অভিভাবকদের চুপ করানোর পদ্ধতি শেখাচ্ছি, কিন্তু অনেক সময় ধৈর্য ধরতে না পরলে অহেতুক সংঘাত সৃষ্টি হয়। পরে যখন বন্ধুত্বপূর্ণ পরিবেশে কথা হবে, তাঁরাই দেখবেন আপনার সবচাইতে বড় সহায়কের কাজ করবেন।


    আমার অভিভাবকদের প্রতি অনুরোধ, একটু ভেবে দেখুন, এমন তো নয় যে আপনি শৈশবে ডাক্তার হতে চেয়েছিলেন, কিন্তু পারেননি, কেরানি হয়েছেন, সেই সাজা এখন সন্তানদের দিচ্ছেন! নিজেদের জীবনের অসম্পূর্ণতা সন্তানদের মাধ্যমে পূর্ণ করার চেষ্টা করবেন না। তাদের মধ্যে যে সম্ভাবনা ও সামর্থ্য রয়েছে, সেটা জানা ও চেনার চেষ্টা করুন। সেজন্য বাবা-মায়েদের কোনও প্রশিক্ষণের প্রয়োজন নেই। বাড়ির শিশুটি যখন প্রথম হাঁটে শেখে, এক পা-দু’পা এগিয়ে আছাড় খায়, তখন কি মা তাকে বকে? নাকি হাততালি দেয়, এতে উৎসাহিত হয়ে শিশুটি আবার উঠে চলতে শুরু করে। এই হাততালি বাজিয়ে শিশুকে উৎসাহিত করার জন্য মা-কে বই পড়তে হয় না, কোন প্রশিক্ষণ নিতে হয় না! তিনি জীবনের অভিজ্ঞতা থেকেই জানেন যে বাচ্চাদের উৎসাহ দিতে হয়। দু’চার পা হাঁটতে শিখলে তিনি বাচ্চাটির প্রিয় কিছু হাতে নিয়ে একটু দূরে গিয়ে দাঁড়ান আর বলতে থাকেন, - এসো এসো! শিশু যত এগোবে, মা-ও একটু একটু পিছোবেন – এভাবেই প্রত্যেক মা-বাবা বাচ্চাকে হাঁটতে এবং দৌড়তে শেখান। কিন্তু একটু বড় হলেই অভিভাবকরা ভাবেন যে, এখন সে নিজে নিজেই তৈরি হয়ে যাবে, আমাদের আর কিছু করার প্রয়োজন নেই। ভুলটা সেখান থেকেই শুরু হয়ে যায়। মা-বাবার উচিৎ সারা জীবন ধরেই সন্তানদের দিকে লক্ষ্য রাখা, শাসন করা, উৎসাহিত করা। পড়তে দেখে বকলে চলবে না।


    সন্তানদের নিয়ে প্রত্যাশা তো থাকবেই। বাবা-মা প্রত্যাশা করেন বলেই আমাদের মনে বেশি কিছু করার ইচ্ছা জাগে। প্রত্যাশা না থাকলে একজন অসুস্থ রোগীও সুস্থ হবে না, মৃত্যুর জন্য অপেক্ষা করবে। যত ভালো ডাক্তারই চিকিৎসা করুন না কেন, যত ভালো হাসপাতালেই ভর্তি করানো হোক না কেন, সেই রোগী সুসশ্ত হতে পারে না। পারে কি? হতাশার গহ্বরে ডুবে থাকা সমাজ কিংবা ব্যক্তি কিংবা পরিবার কখনও কারোর ভালো করতে পারে না। ঊর্ধ্বগতির জন্য প্রয়োজন হল আশা ও প্রত্যাশা। আপনি যেহেতু আইএএস হতে চান, আপনার মনে এই প্রশ্ন ওঠা স্বাভাবিক। এটাই স্বাভাবিক যে সমাজে প্রত্যাশা জাগবে, নিরাশা নয়। আমি খুশি যে, মানুষ বলছে, মোদীজি অনেক প্রত্যাশা জাগিয়ে দিয়েছেন। আমি চাই যে ১২৫ কোটি দেশবাসীর ১২৫ কোটি প্রত্যাশা হোক, তাঁরা সেই প্রত্যাশা তুলে ধরুন, দেশ তবেই এগোবে। প্রত্যাশার চাপে পিষ্ট না হয়ে তাকে পূরণ করার জন্য নিজেদের প্রস্তুত করবে।


    উপস্থাপক : স্যার, জম্মু থেকে আমাদের সঙ্গে যুক্ত হচ্ছেন কৃষ্ণকুমার শর্মা, তিনি একজন অভিভাবক। তাঁর একটি সমস্যার কথা বলতে চান।


    প্রশ্নকর্তা : নমস্কার সাহেব, আমার নাম কৃষ্ণকুমার শর্মা। আমি জম্মুর রূপনগরের বাসিন্দা। আজকাল শুধু শিশুদের ওপর নয়, অভিভাবকদের ওপর প্রতিবেশী কিংবা বন্ধুবান্ধবদের চাপ থাকে, কার সন্তান কত শতাংশ নম্বর পেয়েছে। এই উদ্বেগ থেকে কিভাবে মুক্ত হওয়া যায়? ধন্যবাদ স্যার।


    উপস্থাপক : মাননীয়, উত্তর-পূর্ব ভারতের ইম্ফলের অভিভাবক নীলা কুমারীরও এই ধরণের প্রশ্ন রয়েছে।


    প্রশ্নকর্তা : আমি ইম্ফল, মণিপুরের নীলা কুমারী। একজন অভিভাবক এবং কর্মরতা মহিলা হিসেবে জানতে চাই যে ছেলে-মেয়েদের পরীক্ষার উদ্বেগ থেকে নিজেকে কিভাবে মুক্ত রাখবো? ধন্যবাদ স্যার।


    উপস্থাপক : মাননীয়, একইরকম প্রশ্ন জিজ্ঞাসা করছেন বেঙ্গালুরুর ছাত্রী লাবণ্য।


    প্রশ্নকর্তা : সুপ্রভাব, আমি লাবণ্য। আমি বেঙ্গালুরুর সেন্ট ম্যারিস পাবলিক স্কুলে পড়ি। মাননীয় প্রধানমন্ত্রীকে আমার প্রশ্ন হল, অভিভাবক, শিক্ষক এবং প্রিয়জনদের সৃষ্টি করা ভয়কে আমরা কিভাবে জয় করবো?


    প্রধানমন্ত্রী : অভিভাবকদের বলবো, আপনাদের স্বপ্ন থাকা উচিৎ, প্রত্যাশাও থাকা উচিৎ, কিন্তু চাপ সৃষ্টি হলে পরিস্থিতি বিগড়ে যায়। আপনি কখনও সুস্বাদু খাবার বানিয়ে বাচ্চাদের খেতে দিলে ওরা এমনি খেয়ে নেবে। কিন্তু ওদের খাওয়ার সময় বারবার ‘খাও, খাও’ বলতে থাকলে দেখবেন তারা উঠে চলে যাবে। চাপ থেকে প্রতিক্রিয়া হয়। তবু মা-বাবা কেন এমন করেন? এর পেছনে একটি মনোবৈজ্ঞানিক কারণ রয়েছে। অভিভাবকরা অনেক সময় বন্ধুবান্ধবদের সঙ্গে কোনও সামাজিক অনুষ্ঠান কিংবা পারিবারিক অনুষ্ঠানে ছেলে-মেয়েদের রিপোর্ট কাউকে নিজেদের ভিজিটিং কার্ডের মতো ব্যবহার করেন। এটাই সবচাইতে বড় সমস্যার শেকড়। বাচ্চারা অন্যদের বাচ্চার তুলনায় ভালো ফল না করলে তাঁরা লজ্জায় এমনকি কোনও ঘনিষ্ট আত্মীয় কিংবা বন্ধুর বাড়ির বিয়ের অনুষ্ঠানে যেতে চান না। সেজন্যই তাঁরা অজান্তেই ছেলে-মেয়েদের ওপর চাপ বাড়াতে থাকেন। ছোট বাচ্চারা যখন দুষ্টুমি করে অভিভাবকরা অতিথিদের কাছে সুন্দরভাবে এর বর্ণনা করেন, - ‘কাল ও দুধের বোতল ফেলে দিয়েছে!’ কিংবা ‘কাল গরম চা পায়ে ফেলেছে, ফোস্কা পড়েছে!’ তাঁরা তখন বাচ্চাদের মনোযোগ দিয়ে দেখেন বলেই এতসব বর্ননা করেন। কিন্তু সাত-আট বছর হওয়ার পর থেকেই তাঁদের মনে হয় যে, এত মনোযোগ দেওয়ার প্রয়োজন নেই। তখন থেকেই ধীরে ধীরে সমস্যা জন্ম নেয়। মনোযোগ দেওয়ার মানে আমি একথা বলছি না যে আপনাদের জীবনের অপূর্ণ ইচ্ছা পূরণের জন্য বাচ্চাদের সেইদিকে পরিচালনা করতে হবে, তাদের গতিবিধির দিকে ভালোভাবে লক্ষ্য রাখলে তাদের নিজস্ব শক্তিকে আপনারা বুঝতে পারবেন। উৎসাহ যোগাতে পারবেন। এটুকু করলেই দেখবেন চাপের আবহ থেকে মুক্তি পাবেন।


    উপস্থাপক : মাননীয় প্রধানমন্ত্রী, এখন যে অভিভাবক আপনাকে প্রশ্ন করবেন তিনি আসামের মানুষ। দিল্লিতে থাকেন। তাঁর সমস্যাও অনেকটা একইরকম। আসুন, মধুমিতা সেনগুপ্তর প্রশ্ন আমরা শুনি।


    প্রশ্নকর্তা : মাননীয় প্রধানমন্ত্রী, নমস্কার। আমার ছেলে নবন শ্রেণীতে পড়ে। আগে সে পড়ায় ভালো ছিল, শিক্ষকরা প্রশংসা করতেন। কিন্তু সম্প্রতি তাঁর অনলাইন গেম্‌স-এর প্রতি মনোযোগ বেড়েছে, পড়াশোনা কম করছে। আমি ওকে অনেক বোঝানোর চেষ্টা করেও ব্যর্থ হয়েছি। অনুগ্রহ করে পথ দেখান! এই পরিস্থিতিকে কিভাবে সামলাবো? ধন্যবাদ।


    উপস্থাপক : মাননীয়, অনুগ্রহ করে এ বিষয়ে কিছু বলুন।


    প্রধানমন্ত্রী : সেকি পাবজি খেলে, নাকি ফ্রন্টলাইন? এটা যেমন সমস্যা, তেমনই সমাধানও। আমরা যদি ভাবি যে শিশুদের প্রযুক্তি থেকে দূরে রাখবো, তাহলে তাঁদের সারা জীবনের জন্য পেছনের দিকে ঠেলে দেবো। তবে সেই প্রযুক্তি তাঁরা কিভাবে ব্যবহার করছে, প্রযুক্তি তাদের রোবটে পরিণত করছে নাকি আধুনিক মানুষে উন্নীত করছে, সেদিকে লক্ষ্য রাখতে হবে। মনে করুন, খাবার খাওয়ার সময় জিজ্ঞাসা করলেন যে নতুন প্রযুক্তি কী এসেছে, নতুন নতুন অ্যাপ কিভাবে এসেছে? এতে ছেলে-মেয়েদের মনে হবে যে তারা যা করবে, সেক্ষেত্রে অভিভাবকরা তাদের সাহায্য করবে। কাকে আটকাবেন? এখানেও তো প্রায় সকলের হাতেই মোবাইল। অনেকে হয়তো এই অনুষ্ঠানে নিজের উপস্থিতি সম্পর্কেও প্রিয়জনদের লাইভ দেখাচ্ছেন। ফলে, আমরা ধীরে ধীরে সঙ্কুচিত ও আত্মকেন্দ্রিক হয়ে পড়ছি। তাহলে জীবনে অনেক লোকসান হবে। প্রযুক্তিকে আমাদের উন্নয়নের জন্য ব্যবহার করা উচিৎ। নিজেদের সামর্থ্য বৃদ্ধির জন্য ব্যবহার করা উচিৎ। সেজন্য শিক্ষকদেরও বারবার এসব বিষয়ে কথা বলতে হবে। ছেলে-মেয়েরা খেলার মাঠে যেতে পছন্দ না করলে আপনাদের সজাগ থাকতে হবে। মা-বাবার মনে হতে পারে যে বাচ্চারা যত বেশি পড়ার টেবিলে থাকে ততই ভালো। কিছু পরীক্ষার কয়েকদিন আগে বাচ্চারা অসুস্থ হয়ে পড়লে তাঁদের কালঘাম ছুটে যায়। বাচ্চারা যদি নিয়মিত খেলার মাঠে যায়, তাহলে তাদের শরীরে রোগ প্রতিরোধ ক্ষমতা বাড়ে, এটা তাদের মাথায় রাখতে হবে। গুজরাটের মুখ্যমন্ত্রী থাকাকালীন সময় থেকে আমি প্রতি বছর নিয়ম করে ছাত্রছাত্রীদের সঙ্গে কথা বলে আসছি। আমি তাদের জিজ্ঞাসা করে দেখেছি যে তাদের মধ্যে, এমনকি গুজরাটের প্রত্যন্ত গ্রামের ছেলে-মেয়েদের মধ্যেও কেউ নেই যারা দিনে চারবার পরিশ্রম করে ঘর্মাক্ত হয়। এ কেমন জীবন! মাঠে নিয়মিত খেললে, আনন্দ করলে শরীর ও মনে অনেক প্রাণশক্তি উৎপন্ন হয়। আমি প্রযুক্তির শক্তিকে ব্যবহার করার পক্ষে। আজও আমরা দেশ ও বিশ্বের অসংখ্য ছাত্রছাত্রী, শিক্ষক-শিক্ষিকা ও অভিভাবকদের এই প্রযুক্তির মাধ্যমেই কথা বলতে পারছি। প্রতিটি জিনিসের দুটো দিক আছে – কাউকে এটি সঙ্কুচিত করে দেয় আবার কাউকে প্রসারিত। সেজন্য আপনি ওর সঙ্গে বসুন, ওকে কাজ দিন, বলুন যে, বাবা শুনেছি নাগাল্যান্ডে এমন একটি ধান উৎপন্ন হয় যা খেলে অনেক পুষ্টি হয়, সেটি রান্না করার পদ্ধতি খুঁজে বের করো তো! সে যখন আপনার জন্য এই রান্নার পদ্ধতি খুঁজে বের করবে, তখন সে বিষয়টি সম্পর্কে জানবে, তার জ্ঞান বৃদ্ধি পাবে। পাশাপাশি, আপনার সঙ্গে তার একটি নতুন সম্পর্ক তৈরি হবে। জানা ও শেখার সম্পর্ক, মানসিক বিস্তৃতির সম্পর্ক। অন্যদিন হয়তো আপনি তার কাছে ঝড়ের পূর্বাভাস সম্পর্কে বিস্তারিত জানতে চাইলেন কিংবা মহাকাশে কি ঘটছে তা নিয়ে কোনও প্রশ্ন করলেন! এভাবে আপনি তাকে ধীরে ধীরে প্রযুক্তির ইতিবাচক ব্যবহারের দিকে নিয়ে যেতে পারবেন! সে ক্রমে ‘প্লে স্টেশন’ থেকে খেলার মাঠের দিকে ফিরবে।


    উপস্থাপক : স্যার, ফরিদাবাদ থেকে এসেছে বংশ আগরওয়াল, তাঁর প্রশ্নটি একটু অন্যরকম।


    প্রশ্নকর্তা : নমস্কার স্যার। আমার নাম বংশ আগরওয়াল। আমি মানব রচনা ইন্টারন্যাশনাল স্কুলের দশম শ্রেণীর ছাত্র। আমার প্রশ্ন হল, আমাদের কিভাবে লক্ষ্য নির্ধারণ করা উচিৎ? আমাদের কি এক্ষেত্রে সংরক্ষণশীল হওয়া উচিৎ নাকি সবসময়ই নিজের জন্য বড় লক্ষ্য ধার্য করা উচিৎ? এক্ষেত্রে আপনাদের অভিজ্ঞতা কেমন? ধন্যবাদ।


    উপস্থাপক : মাননীয়, এ বিষয়ে আমাদের কিছু বলুন!


    প্রধানমন্ত্রী : আমি আপনাদের একটি প্রশ্ন করব, এখানে উপস্থিত কতজন মানেন যে আমাদের লক্ষ্য ছোট হওয়া উচিৎ? একটু হাত ওপরে তুলুন! মাত্র দু’তিনজন! এবার যাঁরা মনে করেন যে আমাদের লক্ষ্য বড় হওয়া উচুত – তাঁরা হাত তুলুন! – প্রায় সকলেই! তার মানে গণতান্ত্রিক পথে উত্তরটা জানা হয়ে গেল। গুজরাটিতে একটি প্রবাদ আছে – ‘নিশান চুক মাফ, নহীঁ মাফ নিচু নিশান!’ অর্থাৎ, লক্ষ্যভ্রষ্ট হলে ক্ষমা করা যায়, কিন্তু ছোট লক্ষ্যকে ক্ষমা করা যায় না! তবে আমাদের এমন লক্ষ্য ধার্য করা উচিৎ যেখানে আমরা পৌঁছে যেতে পারব! অনেকেই বিএ পাশ করার পর সিএ করার লক্ষ্য নিয়ে জীবনের অনেকগুলি বছর নষ্ট করেন। আপনি কতটা করতে পারবেন, নিজের ক্ষমতা সম্পর্কে আগে অবহিত হোন। মা-বাবা কিংবা শিক্ষকদের স্বপ্ন সফল করার তাগিদে নিজেদের জীবন নষ্ট করবেন না। প্রধানমন্ত্রীর ভাষণ শুনে লক্ষ্য নির্ধারণ করবেন না। নিজের ক্ষমতা অনুযায়ী লক্ষ্য স্থির করুন। লক্ষ্য দু’ধরণের হয় – একটি হল নির্দিষ্ট লক্ষ্য নির্ধারণ করে একবারেই সেটি জয় করা আর দ্বিতীয়টি হল অন্তিম লক্ষ্য প্রাপ্তির জন্য ছোট ছোট লক্ষ্য ধার্য করে এগিয়ে যাওয়া, পর্বতারোহীরা যেমন ছোট ছোট শৃঙ্গ অতিক্রম করে অভিজ্ঞতা অর্জনের মাধ্যমে এক সময় বড় বড় শৃঙ্গ অভিযানে যান। এক্ষেত্রে নিজেদের ভুল শুধরে এগিয়ে যাওয়ার সুযোগ থাকে, বড় শৃঙ্গে গিয়ে অভিযান অনেক সহজ হয়। এক্ষেত্রে লক্ষ্য স্থির করাই যথেষ্ট নয়, লক্ষ্য প্রাপ্তির জন্য পথে আপনি থাকলে, আমার বিশ্বাস যে কোনও লক্ষ্যই দুর্লঙ্ঘ্য নয়। এক্ষেত্রে লক্ষ্যই আপনার সামর্থ্য বৃদ্ধি করবে।


    উপস্থাপক : স্যার, তামিলনাড়ুর ছাত্র নরেন আপনাকে একটি প্রশ্ন করতে চান।


    প্রশ্নকর্তা : নমস্কার স্যার, আমি তামিলনাড়ুর নরেন্দ্রন। আপনি নিজেকে কিভাবে প্রেরণা যোগান? সময় ব্যবস্থাপনা কিভাবে করেন? ধন্যবাদ স্যার।


    উপস্থাপক : আমরা যখন পরীক্ষায় কিংবা ক্রীড়াক্ষেত্রে অসফল হই, কিংবা সমস্যার সম্মুখীন হই, তখন আপনার নেতৃত্বে দেশকে নিরন্তর নতুন উচ্চতায় পৌঁছে দেওয়ার প্রচেষ্টা আমাদের প্রেরণা যোগায়। প্রতিদিন ১৭ ঘন্টা কাজ করার প্রাণশক্তি আপনি কিভাবে অর্জন করেন? কিভাবে নিজেকে প্রেরণা যোগান? আপনার লক্ষ্যপ্রাপ্তির জন্য যথাযথ সময় ব্যবস্থাপনা কিভাবে করেন, অনুগ্রহ করে সে সম্পর্কে বলুন!


    প্রধানমন্ত্রী : আপনারা হয়তো নিজেদের পরিবারে দেখেছেন, সবাই ক্লান্ত হয়ে পড়লেও মা ক্লান্ত হন না। অথচ মায়েরও তো শরীর আছে, তিনিও কখনও অসুস্থ হতে পারেন। তাঁরও কখনও শুয়ে থাকতে ইচ্ছে হতে পারে! কিন্তু তিনি যতই অসুস্থ হন না কেন, বাচ্চারা স্কুলে যাওয়ার সময় হাসিমুখে দরজায় গিয়ে দাঁড়ান। তিনি এত প্রাণশক্তি কোথায় পান? দিনের মধ্যে প্রায় ৮ ঘন্টা তাঁর রান্নাঘরে কাটে। মাঝে টেলিফোন এলে ছুটে গিয়ে ধরেন, কলিং বেলের আওয়াজ শুনলে দ্রুত গিয়ে দরজা খোলেন, অতিথি এলে তাঁকে জল খাওয়ান, কাজের মহিলা না এলে তাঁর খোঁজ নেওয়ার চেষ্টা করেন, প্রয়োজনে তাঁর কাজগুলিও মা-কে করতে হয়। তিনি কিভাবে এত কাজ করেন। তিনি বাড়ির সবাইকে ভালোবাসেন, তিনি ভাবেন যে, বাড়ির সবাই তো আমার নিজের, আমি না করলে কে করবে? এই ভাবনা থেকেই তিনি প্রাণশক্তি পান। আমার জন্য ১২৫ কোটি দেশবাসী আমার পরিবারের সদস্য। সেজন্য প্রতিদিন রাতে ঘুমোনোর আগে ভাবি – কতটা কী করতে পেরেছি, কতটা করতে পারিনি! পরদিন সকালে আবার নতুন আশা, নতুন প্রাণশক্তি নিয়ে ঝাপিয়ে পড়ার চেষ্টা করি। যাঁরা বলেন যে, আমি ভীষণ ব্যস্ত – তাঁরা মিথ্যা কথা বলছেন, অথবা তাঁরা কিভাবে সময়কে ব্যবহার করতে হয় সেটা জানেন না। আপনি যদি নিজের বিগত এক সপ্তাহের কাজ নিয়ে হিসেব কষে খাতায় লেখেন তাহলেও বুঝবেন যে, কাজের ফাঁকে আপনারা কতটা সময় নষ্ট করেছেন! যে জন্য নষ্ট করেছেন সেগুলিকে ভবিষ্যতে আপনার কর্মপথ থেকে সরিয়ে দিন। সময় ব্যবস্থাপনাকে নিয়ন্ত্রণে আনতে হবে। সেজন্য আপনাকে এমবিএ কিংবা অক্সফোর্ডের বই পড়তে হবে না। আপনার বাড়িতে যে কাজের মহিলা আসেন, তাঁকে দেখুন। তিনি একসঙ্গে ১০-১২টি পরিবারের কাজ কিভাবে সারেন। সাতটায় কোনও বাড়িতে বাসন মাজেন, ন’টায় অন্য বাড়িতে, ১১টায় কারও বাড়িতে জামাকাপড় কাচেন, ১২টায় অন্য বাড়িতে রান্নায় ঢোকেন। তাঁর সাইকেল কিংবা স্কুটি রয়েছে, ট্র্যাফিকের সমস্ত হালহকিকৎ তিনি জানেন। এমন করে বিকেল চারটের মধ্যে ১০-১২টি পরিবারের কাজ সেরে তিনি বাড়ি যান। এই সময় ব্যবস্থাপনা তিনি কোনও স্কুল-কলেজ থেকে শেখেননি, জীবনের অভিজ্ঞতা থেকে শেখেন। তাঁরা হেসে-খেলে অনেক কাজ করে যান, সময়ের চাপকে পরিশ্রম ও নিয়মানুবর্তিতা দিয়ে জয় করেন। কখনও ট্রেন ধরার জন্য ছোটেন না, কখনও লাঞ্চ বক্স কিংবা চশমা, কিংবা বই ভুলে যান না। কারণ, তিনি সময়ের মূল্যকে ভালোভাবেই বুঝেছেন। তাঁর কাছে সময় মানে হল টাকা। ঈশ্বর আমাকেও দিনে ২৪ ঘন্টা দিয়েছেন, আপনাকেও তাই দিয়েছেন। ধনী-গরিব সবার জন্য একই ব্যবস্থা। যিনি একে সবচাইতে ভালো ব্যবহার করতে পারেন, তাঁর জীবন তত সহজ হয়।


    উপস্থাপক : স্যার, পাঠানকোট থেকে একজন ছাত্র আমাদের সঙ্গে যুক্ত হচ্ছেন, তাঁর নাম অমিত চৌহান!


    প্রশ্নকর্তা : নমস্কার স্যার, অত্যন্ত আগ্রহ নিয়ে ও মজা করে পড়াশোনা কিভাবে কারা যায়?


    উপস্থাপক : মাননীয় বলুন, আমরা কিভাবে পড়াশোনাকে মজা ও আগ্রহের বিষয় করব, উত্তেজনার বিষয় নয়। মাননীয় কাঠমাণ্ডু থেকে সুরপ্রীত ডেঙ্গোলে পরীক্ষার চাপ নিয়ে প্রশ্ন করতে চান। তিনি এখন ছাত্র।


    প্রশ্নকর্তা : সুপ্রভাত স্যার, আপনি কি মনে করেন পরীক্ষা আমাদের ব্যক্তিত্ব গঠনে সহায়ক হয়? ধন্যবাদ স্যার!


    উপস্থাপক : আমরা প্রাথমিক বিদ্যালয় থেকেই ‘পরীক্ষা’ শব্দটি নিয়ে বাঁচতে শুরু করি, এটি আমাদের ব্যক্তিত্বের অংশ হয়ে ওঠে। মাননীয়, আপনি কি মনে করেন যে পরীক্ষা ব্যক্তিত্বকে উজ্জ্বল করে তোলে, নাকি পরীক্ষা আমাদের পূর্ণ বিকাশে প্রতিবন্ধক হয়ে উঠতে পারে? মাননীয়, অনুগ্রহ করে এই দুটি প্রশ্নের জবাব দিন।


    প্রধানমন্ত্রী : দেখুন ‘পরীক্ষা’ খারাপ কিছু নয়। আমরা একে কিভাবে দেখবো, তার ওপর নির্ভর করে ভালো হবে নাকি খারাপ হবে! আমরা যদি অলিম্পিকে খেলতে যেতে চাই তাহলে আগে গ্রামে কিংবা তহশিলে খেলতে হবে, জেলা ও রাজ্যস্তরে খেলতে হবে, জাতীয় স্তরে খেলতে হবে! সেজন্য পরীক্ষাকে জিবনে এগিয়ে যাওয়ার সুযোগ হিসেবে দেখতে হবে। সুযোগ হিসেবে না ভাবলে এর জন্য পরিশ্রম করে আনন্দ পাওয়া যাবে না। ঈশ্বর প্রত্যেক ব্যক্তির মধ্যেই কোনও না কোন অসাধারণত্ব দিয়ে পাঠান। কিন্তু সেই সামর্থ্য পরীক্ষা করার জন্য আপনার কাছে কোন মাপকাঠি নেই। পরীক্ষা আমাদের সেই সুযোগ দেয়। দ্বিতীয়তঃ, পরীক্ষার জন্য আমরা বাঁচি। নিজেদের জন্য বাঁচি। আসল উদ্দেশ্য হল, জ্ঞানার্জন। জ্ঞান বাড়লে নম্বর এমনি পাবেন। কিন্তু আমরা নম্বরের পেছনে ছুটি। এজন্য জীবন পিছিয়ে পড়ে। জ্ঞানার্জনের সঙ্গে জীবনকে যুক্ত করে এগিয়ে গেলে নম্বরের জন্য ভাবতে হবে না। আর, পরীক্ষাকে কখনও বোঝা বলে মনে হবে না। পরীক্ষাকে সবসময়ই উৎসব হিসেবে, সুযোগ হিসেবে, মজা হিসেবে খেলার মেজাজে গ্রহণ করা উচিৎ।


    উপস্থাপক : মাননীয় প্রধানমন্ত্রী আলিগড় মুসলিম বিশ্ববিদ্যালয় থেকে একজন ছাত্র মহম্মদ সেলিম আপনাকে কিছু জিজ্ঞাসা করতে চান।


    প্রশ্নকর্তা : নমস্কার স্যার, আমি বিশ্ববিদ্যালয়ের প্রথম বর্ষের ছাত্র। আমি মনে করি, দ্বাদশ শ্রেণী পাশ করার পর ছাত্রদের মনে সবচাইতে বড় প্রশ্ন জাগে যে কিভাবে জীবিকা নির্বাচন করবেন! তেমনই, মাধ্যমিক পরীক্ষার পর প্রশ্ন জাগে যে কোন শাখা বেছে নেবে! অভিভাবকরা বাচ্চাদের রুচি না বুঝে তাদের বিজ্ঞান শাখা নিতে বাধ্য করেন। অনুগ্রহ করে এ বিষয়ে পথ প্রদর্শন করুন। ধন্যবাদ।


    উপস্থাপক : মাননীয়, বেনারস হিন্দু বিশ্ববিদ্যালয়ের এক ছাত্রী সম্ভাবী শুক্লাও আপনার কাছ থেকে এরকম পথ প্রদর্শনের আবেদন রাখছেন।


    প্রশ্নকর্তা : নমস্কার স্যার, আমি বিএইচইউ-র অধীনে বসন্ত কলেজ রাজঘাটে বিএ তৃতীয় বর্ষের ছাত্রী। স্যার, আমার প্রশ্ন হল আমাকে এখনই স্নাতকোত্তর প্রবেশিকা পরীক্ষার জন্য প্রস্তুতি নিতে হচ্ছে। অনুগ্রহ করে আমাকে ভালো ভবিষ্যতে ভালো কর্মসংস্থানের জন্য পথ দেখান। ধন্যবাদ স্যার।


    উপস্থাপক : মাননীয়, অনুগ্রহ করে এ বিষয়ে আমাদের সবাইকে প্রেরণা যোগান।


    প্রধানমন্ত্রী : আপনাদের চিন্তা অত্যন্ত স্বাভাবিক। জীবনের এই সময়ে সঠিক পথনির্দেশ না পেলে ছাত্রছাত্রীদের অনেক সমস্যার সম্মুখীন হতে হয়। মা একরকম পরামর্শ দেন, বাবা আরেক রকম। প্রতিবেশী কিংবা বন্ধুরা তৃতীয় কিংবা চতুর্থ পথ বলে ধাঁধায় ফেলে দেন। ছাত্রদের দেখা উচিৎ, তাঁর কোন বিষয়টি বেশি ভালো লাগে। তাঁর স্বপ্ন কী? তবেই সে মা-বাবাকে বোঝাতে পারবে আমি অষ্টম শ্রেণীতে অমুক বিষয়ে এত নম্বর পেয়েছি, নবম শ্রেণীতে এই এই বিষয়ে সাফল্য এসেছে, তহসিলের প্রতিযোগিতায় আমি এই বিষয়ে সাফল্য পেয়েছি। কাজেই এই বিষয় নিয়ে পড়লেই আমার জীবনে বেশি সাফল্য আসার সম্ভাবনা। আমার মনে পড়ে, অনেক বছর আগে বরোদায় এম এস বিশ্ববিদ্যালয়ের হস্টেলে যেতাম, ১৯৭৭-৭৯ সাল নাগাদ। তখন ছাত্রদের সঙ্গে কথা বলার সময় দেখতাম তারা কোনমতে গ্র্যাজুয়েট হতে চাইছে। একজন অ-গুজরাটি ছাত্র আমাকে বলেছিল যে সে ভবিষ্যতে শাসক হতে চায়। আমি জিজ্ঞাসা করলাম রাজনীতিতে যেতে চাও? সে বলল না, আমি প্রশাসক হতে চাই। রাজনীতিবিদরা আসে আর যায়, কিন্তু প্রশাসকরা সারা জীবন শাসন ক্ষমতায় থাকে। তার চিন্তাভাবনা এতটাই স্পষ্ট ছিল যে পরবর্তীকালে আমি শুনেছি যে সে সত্যিই সত্যিই প্রশাসক হয়েছিল।


    এই উদাহরণ দেওয়ার অর্থ হল, আপনি কি হতে চান সেটা আপনার মনে স্পষ্ট থাকা উচিৎ, নিজের মনে বিশ্বাস থাকা উচিৎ। আর সেই লক্ষ্য প্রাপ্তির জন্য আপনার শরীর, মন, বুদ্ধি ও সাহস নিয়ে পরিশ্রম করে যেতে হবে। শুধু বিজ্ঞান কিংবা অঙ্ক পড়লেই সাফল্য আসবে, বাকি স্বপ্নের কোন গুরুত্ব নেই – আমাদের দেশের এই ভাবনাটিই ঠিক নয়। সাফল্যের ক্ষেত্রে বিজ্ঞান ও অঙ্কের অবশ্যই গুরুত্ব রয়েছে। কিন্তু অন্য বিষয়গুলি নিয়েও সাফল্য পেলেও জীবনে উন্নতি করা যায়। আমার পরামর্শ হল আপনারা চাপের মুখে কিছু করার কথা ভাববেন না। নিজস্ব ক্ষমতার ভিত্তিতে সিদ্ধান্ত নিন। সেজন্য যাদের কাছ থেকে সাহায্য পেতে পারেন, তাদের সাহায্য নিন। অভিভাবকদের সঙ্গে স্পষ্টভাবে কথা বলুন। আমার মনে হয় এটাই সঠিক পথনির্দেশ।


    ছাত্রী জেনিথ : গুড মর্নিং স্যার, আমি কেন্দ্রীয় বিদ্যালয় মস্কোর নবম শ্রেণীর ছাত্রী জেনিথ। গত বছর আপনি আমাদের অভিভাবকদের অনেক পরামর্শ দিয়েছিলেন। ফলে, আমার অভিভাবকদের ভাবনায় অনেক পরিবর্তন এসেছিল। আমার পরীক্ষার আগে চাপ কমে গিয়েছিল। হাসি মুখে তাঁরা যে প্রশ্রয় দিয়েছিলেন তা আমাকে প্রেরণা যুগিয়েছিল। সেজন্য আপনাকে অনেক অনেক ধন্যবাদ।


    প্রধানমন্ত্রী : আপনি সমস্ত কৃতিত্ব আমাকে দিচ্ছেন, আসলে এই কৃতিত্বের দাবিদার হচ্ছেন আপনার পিতা-মাতা। তাঁরা নিজেদের অভ্যাস কিংবা অহং-কে জয় করে নতুনভাবে ভেবেছেন। অভিভাবকদের এই ইতিবাচক আচরণ সন্তানদের জীবনে অনেক বড় প্রেরণা হয়ে ওঠে। অনেক শিক্ষকদেরও আমরা দেখেছি যে তাঁরা কয়েকজন হাতেগোনা ছাত্রছাত্রীকেই বেশি পছন্দ করেন। কারণ, তাঁরা যখন প্রশ্ন করেন, তখন ঐ ছাত্রছাত্রীরাই জবাব দেওয়ার জন্য হাত তোলে। এই সক্রিয়তা তাদের প্রতি শিক্ষকদের স্নেহ বাড়িয়ে দেয়। ফলে, শ্রেণীকক্ষের বাকি শিশুরা কিছুটা বঞ্চিত থেকে যায়। শিক্ষকদের এটা বোঝা উচিৎ। অভিভাবকরা বন্ধু-বান্ধবের বাড়িতে গিয়ে অন্যের সন্তানদের সাফল্যের সঙ্গে নিজের সন্তানদের তুলনা করেও ভুল করেন। পিতা-মাতা কিংবা শিক্ষকদের এই তুলনা করা উচিৎ নয়। এতে অন্যরা নিরাশায় আক্রান্ত হয়। আমাদের কাজ হল প্রত্যেককে উৎসাহিত করা। কোন বাচ্চা যদি দুর্বল হয়, তার সঙ্গে মেধাবী ছাত্রটির তুলনা করা উচিৎ নয়। দুর্বল ছাত্রটিকে বলতে হবে, তুমি গতবার ৫৫ শতাংশ পেয়েছ, আর এবার ৬০ শতাংশ পেয়েছ, খুব ভালো করেছ। তাহলেই দেখবেন পরের বার সে ৬০ থেকে ৭০ শতাংশের দিকে এগোবে। এই আবহ গড়ে তোলার প্রয়োজন রয়েছে। কিন্তু তা না করে তার সমালোচনা করলে, তাকে বকলে, সে ৬০ শতাংশ থেকে ৪০ শতাংশে নেমে আসবে।


    আমরা যখন সরকারি কাজ করি, তখন ছোটখাটো সুযোগকেও সদ্ব্যবহার করার চেষ্টা করি। যারা দুর্বল তাদেরকে এভাবেই উৎসাহ যোগাই। অন্যদের সামনে তাদের প্রশংসা করি। আপনারা ভাববেন না যে সেই প্রশংসা মেকি! তার কাজের মধ্যে যে তিনি সামান্য উন্নতি করেছেন, সেই উন্নতিকে প্রশংসার মাধ্যমে আরও এগিয়ে দেওয়ার চেষ্টা করি। এভাবেই একটি দলগত উৎসাহ গড়ে ওঠে। ব্যক্তির সঙ্গে ব্যক্তির তুলনা না করে, দুর্বলদের তাদেরই পুরনো সাফল্যের সঙ্গে প্রতিযোগিতায় নামিয়ে দিন। তারা যখন সেই সাফল্যকে অতিক্রম করে এগিয়ে যাবে, তখন দলগত উৎসাহ বৃদ্ধি পাবে। হতাশার আবহ কেটে যাবে। তিনি যদি আগে লাগাতার তিন ঘন্টা নিরলস কাজ করতেন, এখন দেখবেন অবলীলায় লাগাতার সাড়ে তিন ঘন্টা বা আরও বেশি কাজ করছেন। এরকম পরিবর্তন আনতে হবে। তাহলেই দেখবেন আপনাদের চাপের সম্মুখীন হতে হবে না।


    ছাত্র – জয়প্রীত সিং : নমস্কার স্যার, আমার নাম জয়প্রীত সিং শাহপুরী। আমি কেন্দ্রীয় বিদ্যালয় তেহরান এম্ব্যাসি স্কুলে পড়ি। ইরানের রাজধানী তেহরান থেকে বলছি। শেখার সময় কেউ প্রশংসা করলে শিখতে ভালো লাগে। তাহলে আমাদের অভিভাবক এবং শিক্ষকরা কেন এই পদ্ধতি অবলম্বন করেন না? শ্রেণীকক্ষে দু’-তিনজন ছাড়া বাকিরা ভালো করলেও প্রশংসা পায় না। আপনার সঙ্গেও কি এরকম হয় স্যার? ধন্যবাদ।


    প্রধানমন্ত্রী : এই বৈষম্য আমরা কেন অনুভব করি? কারণ হল আমরা অতি সংবেদনশীল। ভেতর থেকে আমরা দুর্বল। যতক্ষণ পর্যন্ত কেউ আমাদের পিঠ না চাপড়ায়, ততক্ষণ নিজের কৃতকর্ম থেকে আনন্দ আহরণ করতে পারি না। যার মনে আত্মবিশ্বাস আছে, সে কোনরকম প্রশংসা কিংবা হাততালির জন্য অপেক্ষা করে না। যার আত্মবিশ্বাস আছে, সে মনযোগ দিয়ে নিজে কাজটি করে যাবে। একদিন না একদিন শিক্ষক প্রশংসা করতে বাধ্য হবেন। কোনরকম প্রতিস্পর্ধার প্রয়োজন নেই। কিন্তু মনের মধ্যে জয়ের জন্য তীব্র আকাঙ্ক্ষা থাকতে হবে। এই আকাঙ্ক্ষার একটি আলাদা শক্তি আছে যা দিয়ে আপনি তিন মাসের মধ্যে শিক্ষকের মন জিতে নিতে পারেন।


    আরেকজন যে প্রশ্ন করল তার জবাবে আমি বলব, শিক্ষকরা সাধারণত সেই ছাত্রছাত্রীদের প্রতিই বেশি লক্ষ্য রাখেন, যখন তাঁদের মনে হয় যে সেই বাচ্চাদের প্রতি তাদের অভিভাবকরা অত্যন্ত সংবেদনশীল। অনেক বাবা-মা আছেন যাঁরা জানেন না যে সপ্তম শ্রেণী থেকে দ্বাদশ শ্রেণী পর্যন্ত কোন শিক্ষক কোন ক্লাসে পড়ান। বাচ্চার জন্মদিনে বন্ধুদের পাশাপাশি, অভিভাবকরা কখনও কি শিক্ষকদেরও তাঁদের বাড়িতে নিমন্ত্রণ করেন? কিংবা বাচ্চার কাছে কোন শিক্ষকের জন্মদিন সম্পর্কে জেনে আপনারা কি স্কুলে গিয়ে তাঁদেরকে অভিবাদন জানিয়ে বলেছেন, আমাদের কাছে তো বাচ্চারা তিন-চার ঘন্টা থাকে, আর আপনাদের কাছে পাঁচ-ছ’ঘন্টা। এখন এর জীবন আপনার হাতে। আপনাকে আমাদের শুভেচ্ছা জানাই। একথা শুনে শিক্ষকের মনে কেমন ভাব হবে বলুন? তাঁর মনে হবে যে বাবা-মা আমাদের হাতে তাঁদের সন্তানটিকে সঁপে দিয়েছেন। এই ভাবনাই তাঁদের সেই শিশুটির প্রতি যত্নশীল হতে প্রেরণা যোগাবে। কিন্তু আমরা উল্টোটাই করি। এমনকি, বাচ্চারা ভুল কথা বললে শিক্ষকের বিরুদ্ধে আরটিআই কিংবা এফআইআর করার কথা ভাবি। এগুলি আপনার সন্তানের জীবনে অত্যন্ত ক্ষতিকারক হয়ে উঠতে পারে।


    শিক্ষক, স্কুল কর্তৃপক্ষ, ছাত্রছাত্রী এবং অভিভাবকদের মধ্যে একটি সুন্দর মেলবন্ধন হলে তবেই ছাত্রছাত্রীদের ভবিষ্যৎ ভালো হয়। তবেই শিক্ষকরা ছাত্রদের প্রতি বিশেষ লক্ষ্য রাখেন এবং নিজেদের নিংড়ে দেন।


    ছাত্রী – সারা : আমি দ্বাদশ শ্রেণীর ছাত্রী। আমি দেখেছি, পরীক্ষায় যে সব প্রশ্ন আসে, তার সঙ্গে আমরা যে জন্য পড়াশোনা করি তার কোন মিল নেই। আমাদের শিক্ষকরা প্রায়ই বলেন যে আমাদের ভালো মানুষ হওয়া উচিৎ। আমাদের পরীক্ষা পদ্ধতির সঙ্গে শিক্ষার বৃহত্তর লক্ষ্যের সংযোগ থাকা উচিৎ এবং শিক্ষক, ছাত্র, অভিভাবক ও পরীক্ষকদের তা নিয়ে সচেতন থাকা উচিৎ। মাননীয়, এ বিষয়ে আপনার বক্তব্য জানতে চাইব।


    প্রধানমন্ত্রী : দেখুন, শিক্ষা রাতারাতি হয় না। আপনি যেসব দিক উল্লেখ করলেন, সেই সব কিছু মিলিয়েই শিক্ষা হয়। হাজার হাজার বছর ধরে মানুষ তার উন্নয়ন যাত্রার পাশাপাশি, নতুন নতুন জিনিস শিখেছে। শিক্ষার নতুন নতুন পদ্ধতি চালু হয়েছে। আমরা যদি শিক্ষাকে জীবন থেকে বিচ্ছিন্ন করে পরীক্ষার সঙ্গে জুড়ে দিই তখনই সমস্যা শুরু হয়। স্কুল থেকে যখন দল বেঁধে বাসে করে কোন পর্যটনস্থলে ছেলে-মেয়েদের নিয়ে যাওয়া হয়, তখন শিক্ষকরা শিখিয়ে দেন কিভাবে সারিবদ্ধভাবে যেতে হবে, হাত পেছন দিকে রাখতে হবে, শান্তভাবে ঘুরে দেখতে হবে – এগুলিও শিক্ষা। এগুলি পাঠ্যক্রমে থাকে না। কিন্তু এগুলির মাধ্যমে ছেলে-মেয়েরা নিয়মানুবর্তিতা শেখে। এভাবেই শিক্ষকদের উচিৎ ছাত্রছাত্রীদের শিক্ষার প্রতিটি দিককে তাদের জীবনের সঙ্গে সামঞ্জস্য রেখে এগিয়ে নিয়ে যাওয়া। আমি যখন ছোট ছিলাম, সরকারি প্রাইমারি স্কুলে পড়তাম। আমাদের গ্রামটি ছিল গায়কোয়াড় রাজ্যের অন্তর্গত। গায়কোয়াড় রাজাদের বৈশিষ্ট্য ছিল তাঁদের রাজত্বে প্রতিটি গ্রামে প্রাথমিক বিদ্যালয়ে গ্রামের প্রতিটি ছেলে-মেয়ের শিক্ষা অনিবার্য ছিল। প্রত্যেক গ্রামে ডাকঘর, পুকুর এবং গ্রন্থাগার থাকা অনিবার্য ছিল। আমাদের গ্রামের স্কুলটিও তেমনই ছিল। আমাদের মাস্টারমশাই পাঁচজনকে একসঙ্গে দাঁড় করিয়ে কাউকে বলতেন পাঁচটি মুগ ডাল আনতে। কাউকে সাতটি, কাউকে ন’টি। আবার কাউকে বলতেন তিনটি ছোলা আনতে কিংবা পাঁচটি চাল আনতে। ছেলে-মেয়েরা সেগুলি মনে রেখে বাড়িতে যেত, আর পরদিন স্কুলে নিয়ে আসত। এভাবেই তারা প্রত্যেকটি শস্যকে চিনত। এবার শিক্ষক সবক’টি শস্যকে মিশিয়ে দিতেন। তারপর একজনকে ডেকে বলতেন, ওখান থেকে পাঁচটি ছোলা খুঁজে বের করো। এভাবে ধীরে ধীরে আমাদের মনে অঙ্ক ঢুকিয়ে দিতেন। এই অদ্ভূত শিক্ষণ পদ্ধতির মাধ্যমে তিনি আমাদের শিক্ষাকে জীবনের সঙ্গে জুড়ে দিতেন। শুধু বই পড়াই শিক্ষা নয়, গান, বাজনা, সংবেদনশীলতা, স্বপ্ন – সবকিছু মিলিয়েই শিক্ষা। কিন্তু আমরা, অভিভাবকরা, শিক্ষকরা শুধু র‍্যাঙ্কিং, র‍্যাঙ্কিং, র‍্যাঙ্কিং নিয়ে ভাবি। এখান থেকেই সমস্যা শুরু হয়। জীবনকে খুলে দিন। বিস্তৃত করুন। শিক্ষার সঙ্গে ভালোবাসাকে মেশান। তবেই দেখবেন জীবনে পরিবর্তন আসছে। পরিসরেও পরিবর্তন আসছে।


    ছাত্রী – মৌলি সিং : নমস্কার শ্রদ্ধেয় প্রধানমন্ত্রী। আমি আগ্রা থেকে বলছি। আমার প্রশ্ন হল, অনেক ছাত্রছাত্রীরা বাড়ি থেকে দূরে থেকে পড়াশোনা করে। অনেকে নতুন জায়গায় নিজেদের খাপ খাইয়ে নিতে পারে না। তারা অনেকেই বাড়ির প্রতি তীব্র আকর্ষণ অনুভব করেন কিংবা হতাশায় ভোগেন। এই পরিস্থিতি থেকে কিভাবে নিজেদের উদ্ধার করবেন? এক্ষেত্রে অভিভাবক এবং শিক্ষকরা কিভাবে সাহায্য করতে পারেন? ধন্যবাদ।


    প্রধানমন্ত্রী : ভারতীয় সামাজিক ব্যবস্থা এত সরল যে সেখানে চাপ থেকে মুক্ত হওয়ার সহজ উপায় রয়েছে। আমাদের যৌথ পরিবারগুলিতে ছেলে-মেয়েরা তাদের মনের কথা মা-বাবাকে বলত না, বলত তাদের ঠাকুরদা-ঠাকুমাকে। ঠাকুরদা-ঠাকুমা তাঁদের জীবনের অভিজ্ঞতা দিয়ে ছেলে-মেয়েদের দোষগুলিকে সুন্দরভাবে বুঝিয়ে ঠিক করে দিতেন। গল্পের মাধ্যমে তাদের হতাশা দূর করে তাদেরকে ইতিবাচক করে তুলতেন। কিন্তু আজ সমাজ ব্যবস্থা পরিবর্তনের ফলে চিত্রটা বদলে গেছে। পরিবর্তন খারাপ কিছু নয়। কিন্তু আজকের পরিস্থিতিতে আমরা বলি কম, লুকোই বেশি। ফলে, একটা অপরাধবোধ জন্ম নেয়। সেই বোধ থেকে বেড়িয়ে আসার জন্য পরিসর চাই। ঠাকুরদা-ঠাকুমার অনুপস্থিতিতে বাবা-মায়েদেরই উচিৎ ছেলে-মেয়েদের সঙ্গে যথাসম্ভব খোলাখুলি কথা বলা যাতে তারা তাদের সমস্যার কথা মা-বাবাকে খুলে বলতে পারে। হস্টেলের জীবনে তারা কি সমস্যার সম্মুখীন হচ্ছে সেটি বাবা-মা জানতে পারলে সাহায্য করতে পারেন। না হলে হতাশা থেকে বাঁচতে পারবেন না। ছেলে-মেয়েরা দূরে থাকলে অভিভাবকদের উচিৎ সেই দূরবর্তী শহরের কোন পরিচিত পরিবারের সঙ্গে তাঁর সন্তানের পরিচয় করানো যাতে প্রয়োজনে তাঁদের সাহায্য নিতে পারেন বা সেই বাড়িতে গিয়ে তারা থাকতে পারে। বাড়ি থেকে দূরে থেকেও ছুটির দিনগুলি কোন পারিবারিক পরিবেশে কাটাতে পারে।


    দ্বিতীয়ত, প্রয়োজনে মানসিক চিকিৎসকের পরামর্শ নিতে দ্বিধা করবেন না। মনের রোগও একটি রোগ, সময়মতো তার চিকিৎসা না হলে সেই রোগ ডালপালা গজিয়ে মহীরূহ হয়ে উঠতে পারে। সেজন্য, গোড়ার দিকেই সমস্যাকে সমূলে উৎপাটন করা উচিৎ।


    যারা হস্টেলে থাকেন, তাদেরকে আমার একটি ব্যক্তিগত অভিজ্ঞতার কথা বলতে পারি। একটা বয়সে আমি যখন একা ছিলাম, তখন আমি কিভাবে এসব সমস্যা থেকে মুক্তি পেয়েছি। মনে করুন, কোন ঘটনা আপনাকে কষ্ট দিল কিংবা মন অস্থির হয়ে উঠল, আক্রোশ সৃষ্টি হল, আপনি চুপচাপ হস্টেল থেকে বেরিয়ে কাছাকাছি কোন গাছের নিচে একা বসে থাকুন। সঙ্গে একটা নোটবই নিয়ে যান। যে ঘটনাটি আপনাকে কষ্ট দিচ্ছে, সেটি সম্পর্কে লিখুন। কি হয়েছে, কিভাবে হয়েছে সব লিখে সেই পাতাটি ছিড়ে পকেটে ঢুকিয়ে নিন। কোথায় ফেলবেন না। তখনও যদি মন হালকা না হয়, আবার লিখুন। আবার ছিড়ুন এবং যতক্ষণ মন হালকা না হবে এটা করতে থাকুন। একটা সময় দেখবেন আপনার ভালো লাগতে শুরু করেছে। তখন উঠে গিয়ে ছেড়া টুকরোটি কোন ডাস্টবিনে ফেলে দিন। আপনার মনের কষ্ট কাউকে বললে জটিলতার সৃষ্টি হতে পারে। সেজন্যই এই পদ্ধতি। এটি একটি ছোট্ট উপায়। কিন্তু এই পদ্ধতিই আপনাকে কিছুদিন সাহায্য করতে পারে। নিজেকে পরিস্থিতির মোকাবিলা করতে শক্তি যোগাতে পারে। হ্যাঁ, হস্টেলে যদি আপনার প্রিয় কোন অগ্রজ ছাত্র থাকে কিংবা কোন স্নেহশীল শিক্ষক মশাই থাকেন, তাহলে তাঁর কাছেও মনের কথা খুলে বলতে পারেন। মনে করুন মায়ের জন্য মন খারাপ লাগছে। অনেকদিন হল তাঁর কোন ফোন আসেনি। স্নেহশীল মানুষটি তখন আপনাকে বোঝাবেন যে হয়তো ইন্টারনেট কানেক্টিভিটির সমস্যা রয়েছে, প্রযুক্তির সমস্যা রয়েছে। তিনি আপনাকে বুঝিয়ে হস্টেলে নিয়ে যাবেন বা একটা চকোলেট কিনে দেবেন, সান্তনা দেবেন যে জন্মদিনের ঠিক মায়ের ফোন আসবে। এভাবে আপনি চাপমুক্ত হতে পারেন। জীবনের উত্থান-পতনই মানুষকে অভিজ্ঞ করে তোলে। কিন্তু হতাশাকে হালকাভাবে নেওয়া উচিৎ নয়। এক্ষেত্রে বিশেষ করে, অভিভাবক এবং শিক্ষকদের লক্ষ্য রাখা উচিৎ। কোন শিশুকে হতাশায় আক্রান্ত হতে দেখলে তার নিরাময়কে অগ্রাধিকার দিন। তার সঙ্গে মিশুন, কথা বলুন, তার সমস্যার সমাধান না করতে পারলে চিকিৎসকের কাছে অবশ্যই নিয়ে যান। ভারতীয় সমাজ ব্যবস্থায় যৌথ পরিবারের প্রেক্ষিত থাকার ফলে আমাদের ডিএনএ এমনই যে আমরা এই বিষয়গুলিকে সহজেই সমাধান করতে পারি। পরস্পরকে সাহায্য করতে পারি। আমার মনে হয় এটিই শেষ প্রশ্ন ছিল। আপনাদের সঙ্গে কথা বলে আমার খুব ভালো লেগেছে। আপনারা খুব সুন্দর প্রশ্ন করেছেন। সবশেষে আমি অভিভাবকদের অনুরোধ করি, ছেলে-মেয়েদের আরও বেশি সময় দিন। মনে করুন আপনার যখন ১৪ বছর বয়স ছিল তখন আপনার মনে কি কি চিন্তাভাবনা আসত। এখন আপনার বয়স যদি ৫০ হয়ে থাকে, সেই দূরত্ব থেকে ওদের সঙ্গে মিশবেন না। তাদের সঙ্গে তাদের বয়সের মতো করে তাদের ভাষায় কথা বলুন। দেখবেন অনেক সমস্যার সমাধান পরিবারের মধ্যেই হয়ে যাবে। আমি আরেকবার আপনাদের সবাইকে অনেক অনেক শুভেচ্ছা জানাই। এবারের পরীক্ষা আপনাদের জীবনে উৎসব হয়ে আসুক, আপনাদের জীবনকে সফল করে তুলুক, সফলভাবে বাঁচার গুণ আহরণের মাধ্যমে জীবনকে শক্তিশালী করে তুলুন, পরীক্ষার খাতায় যে নম্বরই আসুক না কেন, তা আপনার জীবনের অন্তিম নম্বর নয়, এরপরেও জীবনে অনেক কিছু করার রয়েছে। আমাদের নিজেদের শিক্ষিত করতে হবে, প্রশিক্ষিতও করতে হবে। শিক্ষার যতটা গুরুত্ব রয়েছে, প্রশিক্ষণেরও ততটাই গুরুত্ব রয়েছে। এই ভারসাম্য বজায় রেখে এগিয়ে যেতে হবে। আপনাদের সবাইকে অনেক অনেক শুভেচ্ছা। অনেক অনেক ধন্যবাদ।


    CG/SB/DM/…12th Feb, 2019

    
    
    (Release ID: 1564133) Visitor Counter : 3