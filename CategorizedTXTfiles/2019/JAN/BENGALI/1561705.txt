      প্রধানমন্ত্রীরদপ্তর

      কেরলের কোচিতে সুসংহত শোধনাগার সম্প্রসারণ প্রকল্পটি জাতির উদ্দেশে উৎসর্গ করলেন প্রধানমন্ত্রী
      Posted On: 28 JAN 2019 6:26PM by PIB Kolkata


    নয়াদিল্লি , ২৭ জানুয়ারি, ২০১৯


    প্রধানমন্ত্রী শ্রী নরেন্দ্র মোদী আজ (২৭শে জানুয়ারি) কেরলের কোচি সফর করেন । সেখানে তিনি সুসংহত শোধনাগার সম্প্রসারণ প্রকল্পটি (আইআরইপি) জাতির উদ্দেশে উৎসর্গ করেন এবং ঐ রাজ্যের বিভিন্ন প্রকল্পেরও শিলান্যাস করেন ।


    প্রসঙ্গত, আইআরইপি-র সম্প্রসারণের ফলে কোচি শোধনাগারটি দেশের বৃহত্তম রাষ্ট্রায়ত্ত শোধনাগারে পরিণত হবে । এতে থাকবে বিশ্বমানের যন্ত্রপাতি । এর পাশাপাশি, এই শোধনাগারটি এমনভাবে তৈরি হবে যাতে দেশের প্রয়োজনে পরিচ্ছন্ন জ্বালানি উৎপাদন করা যায় । এই শোধনাগারের রূপান্তরের ফলে এলপিজি ও ডিজেল উৎপাদন দ্বিগুণ হয়ে যাবে এবং এই কারখানার পেট্রো-রসায়ন প্রকল্পগুলির জন্য জ্বালানি উৎপাদনও করা যাবে ।


    আইআরইপি কমপ্লেক্সটির উদ্বোধন করে প্রধানমন্ত্রী বলেন, আজ একটি ঐতিহাসিক দিন, যেদিন কেরলের বৃহত্তম শিল্প সংস্থা দ্বিতীয় পর্যায়ের উন্নয়নের দিকে এগিয়ে গেল । এই মুহূর্তটি আমাদের কাছে অত্যন্ত গর্বের যা কেবল ঈশ্বরের নিজের দেশ কেরলেরই নয়, বরং সমগ্র দেশের জন্য গর্বের বিষয় । কোচির ভারত পেট্রোলিয়াম কর্পোরেশন লিমিটেড বা বিপিসিএল-এর প্রশংসা করে প্রধানমন্ত্রী বলেন, এই কারখানাটি বিগত ৫০ বছরে ধরে কেরল এবং পার্শ্ববর্তী রাজ্যগুলির মানুষের মধ্যে পরিচ্ছন্ন জ্বালানি জনপ্রিয় করে তোলার ক্ষেত্রে গুরুত্বপূর্ণ ভূমিকা নিয়েছে ।


    সরকারের বিভিন্ন পদক্ষেপের কথা বলতে গিয়ে প্রধানমন্ত্রী বলেন, উজ্জ্বলা যোজনাটি বহু মানুষের মনে আনন্দের সঞ্চার করেছে এবং ২০১৬-র মে মাস থেকে দেশের গরিব থেকে গরিবতর পরিবারগুলির কাছে প্রায় ৬ কোটি এলপিজি সংযোগ পৌঁছে দেওয়া গেছে । ‘ পহল ’ প্রকল্পে সংযুক্ত হয়েছে ২৩ কোটিরও বেশি এলপিজি গ্রাহক । এই প্রকল্পের স্বচ্ছতার দরুণ চিহ্নিত হয়েছে ভুতুড়ে অ্যাকাউন্ট, একাধিক অ্যাকাউন্ট অথবা সক্রিয় নয় এমন অ্যাকাউন্ট । উল্লেখ্য, ‘ গিভ ইট আপ ’ উদ্যোগের আওতায় ১ কোটিরও বেশি গ্রাহক এলপিজি ভর্তুকির ব্যবস্থা সাগ্রহে ছেড়ে দিয়েছেন । কোচি শোধনাগারের ভূমিকার প্রশংসা করে প্রধানমন্ত্রী বলেন ‘ উজ্জ্বলা ’ যোজনায় এই শোধনাগারটি বড় ভূমিকা রয়েছে । সাম্প্রতিক সম্প্রসারণ এই শোধনাগারের এলপিজি উৎপাদন দ্বিগুণ করবে ।


    প্রধানমন্ত্রী বলেন, আরেকটি পরিচ্ছন্ন জ্বালানি সিএনজি-র ব্যবহার বাড়ানোর ব্যাপারেও উদ্যোগ নেওয়া হয়েছে দেশে সিটি গ্যাস ডিস্ট্রিবিউশন ব্যবস্থা সম্প্রসারণ করে । জাতীয় গ্যাস গ্রিড বা প্রধানমন্ত্রী উর্জা গঙ্গা যোজনার সৃষ্টি করা হয়েছে যাতে, দেশে গ্যাস-ভিত্তিক অর্থনীতি গড়ে ওঠে । তিনি বলেন, সরকার অতিরিক্ত ১৫ হাজার কিলোমিটার গ্যাস পাইপলাইন ব্যবস্থা গড়ে তোলার ব্যাপারে চিন্তাভাবনা করছে । এর পাশাপাশি, সরকার তেল আমদানি প্রায় ১০ শতাংশ কমাতে পেরেছে এবং এর ফলে বিদেশি মুদ্রা বাঁচানো সম্ভব হয়েছে ।


    প্রধানমন্ত্রী বলেন, এশিয়ার দ্বিতীয় বৃহত্তম তেল শোধনাগার হিসেবে ভারত ক্রমশই উঠে আসছে । এই প্রেক্ষিতে আইআরইপি-কে সময়মতো সম্পূর্ণ করার জন্য তিনি সকলকে অভিনন্দন জানান । বিশেষ করে অভিনন্দন জানান সেইসব শ্রমিককে যাঁরা নির্মাণের কাজে যুক্ত ছিলেন । শ্রী মোদী বলেন, প্রকল্পটির কাজ যখন চূড়ান্ত অবস্থায় ছিল, তখন সেখানে ২০ হাজার শ্রমিক কাজ করেছেন এবং এঁরাই প্রকল্পের প্রকৃত নায়ক ।


    প্রধানমন্ত্রী এ প্রসঙ্গে বিপিসিএল জ্বালানি বহির্ভূত ক্ষেত্রটির বিবিধকরণের জন্য যে কৌশল গ্রহণ করেছে তার প্রশংসা করেন । তিনি এ প্রসঙ্গে বলেন, আমাদের এবার প্রয়াস হওয়া উচিৎ যাতে পেট্রো-রসায়ন ভারতের মধ্যেই উৎপাদন করা সম্ভব হয় ।


    আইআরইপি নির্মাণের পর কোচি শোধনাগারটি প্রপিলিন উৎপাদনেও সক্ষম হবে । একইসঙ্গে, অন্যান্য পেট্রো-রসায়নগুলিও রং, কালি, গুড়ো সাবান এবং অন্যান্য জিনিসপত্রে ব্যবহার করা সম্ভব হবে । প্রধানমন্ত্রী আশা প্রকাশ করেন যে, এ ধরণের বহু অনুসারী শিল্প কোচিতে গড়ে উঠবে এবং এর ফলে বাণিজ্যিক সুযোগ-সুবিধা বাড়বে ।


    শ্রী মোদী বলেন, দেশ কোচি শোধনাগারের জন্য যথার্থই গর্বিত । তিনি বলেন, গত আগস্ট মাসে বিগত ১০০ বছরের মধ্যে ভয়াবহতম বন্যায় কেরল যখন বিধ্বস্ত হয়েছিল, তখন সমস্ত প্রতিকূলতার বিরুদ্ধে বিপিসিএল লড়াই করে ক্রমান্বয়ে পেট্রোল, ডিজেল এবং এলপিজি উৎপাদন করেছিল । এ প্রসঙ্গে তিনি আরও বলেন, দেশ নির্মাণে কোচি শোধনাগারের অবদানে আমরা গর্বিত তো বটেই, কিন্তু এখন যেটা হল, তার ফলে চাহিদা আরও বেড়ে গেল ।


    প্রধানমন্ত্রী এরপর এট্টুমানুরে বিপিসিএল যে দক্ষতা উন্নয়ন প্রতিষ্ঠানটি নির্মাণ করেছে তার দ্বিতীয় ক্যাম্পাসটির শিলান্যাস করেন । এ প্রসঙ্গে তিনি বলেন, এই ক্যাম্পাসটি গড়ে উঠলে দক্ষতা উন্নয়ন এবং কর্মসংস্থানের সুযোগ সৃষ্টির ক্ষেত্রে একটি বড়সর সুযোগের সৃষ্টি হবে ।


    শ্রী মোদী ইন্ডিয়ান অয়েলের কোচি কারখানার এলপিজি-ভিত্তিক বটলিং প্ল্যান্টটির সঞ্চয়ের ব্যবস্থাটি জাতির উদ্দেশে উৎসর্গ করেন । এই ব্যবস্থাটি গড়ে তুলতে খরচ হয়েছে ৫০ কোটি টাকা । এটি এলপিজি সঞ্চয় ক্ষমতা যেমন বাড়াবে, তেমনই এলপিজি ট্যাঙ্কারগুলির যাতায়াতও অনেকাংশে কমাবে ।


    CG/ SSS /DM

    
    
    (Release ID: 1561705) Visitor Counter : 36
    
    
      Read this release in: English