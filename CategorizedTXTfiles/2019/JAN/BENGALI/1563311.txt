      প্রধানমন্ত্রীরদপ্তর

      ৩০ জানুয়ারি ২০১৯ তারিখে গুজরাটে শ্রীমতী রসিলাবেন সেভান্তিলাল শাহ ভেনাস হাসপাতাল উদ্বোধন অনুষ্ঠানে প্রধানমন্ত্রীর ভাষণ
      Posted On: 30 JAN 2019 5:21PM by PIB Kolkata


    নয়াদিল্লি, ৩০ জানুয়ারি, ২০১৯


    গুজরাটের জনপ্রিয় মুখ্যমন্ত্রী শ্রী বিজয়ভাই, আমার কেন্দ্রীয় মন্ত্রিসভার সদস্য কিশোরভাই, আমার সতীর্থ সংসদ সদস্য সি আর পাটিল, জরদৌশ বোন, মঞ্চে উপস্থিত সকল সম্মানিত অতিথিবর্গ, সেভান্তিভাইয়ের পরিবারের সদস্যবৃন্দ, এটি আমার জন্য অত্যন্ত সৌভাগ্যের বিষয় যে অত্যন্ত কম সময়ের মধ্যে গুজরাটে দুটি আধুনিক হাসপাতাল উদ্বোধনের সুযোগ পেয়েছি।


    আমেদাবাদে বি.এস. হাসপাতালের পাশেই সর্দার বল্লভভাই প্যাটেলের নামাঙ্কিত অত্যন্ত আধুনিক হাসপাতাল গড়ে উঠেছে। সেভান্তিভাই ছিলেন একজন কর্মযোগী। তাঁকে আমি যত বছর ধরে দেখেছি, এক গ্রাম ওজনও বাড়েনি বা কমেনি। তাঁর জীবনে কিছু আদর্শ রয়েছে। আমি যখন মুখ্যমন্ত্রী ছিলাম, বিদেশ থেকে যত প্রতিনিধি আসতেন, আমি চাইতাম যে আমার সঙ্গে সেভান্তিভাই থাকলে ভালো হয়। বেশ কয়েকবার তিনি ছিলেনও। কিন্তু তিনি অত্যন্ত নিয়মানুগ ব্যক্তি এবং আদর্শের প্রতি দায়বদ্ধ।


    কিছুদিন আগে সেভান্তিভাই তাঁর পরিবারের সদস্যদের নিয়ে দিল্লিতে এসেছিলেন এবং এই প্রকল্পটি সম্পর্কে বিস্তারিত জানিয়েছিলেন। তিনি আমাকে এই হাসপাতালে আসার অনুরোধ জানালে আমি মানা করতে পারিনি। দীর্ঘদিনের সম্পর্কের ফলে তাঁর সঙ্গে যে আমার আত্মীয়তা গড়ে উঠেছে, তাঁর আদর্শ সম্পর্কে আমার মনে যে শ্রদ্ধা রয়েছে, সেই শ্রদ্ধা থেকেই আমি এখানে এসেছি।


    আদর্শের সঙ্গে কোনরকম আপোষ না করেও ব্যবসা চালিয়ে যাওয়া যে সম্ভব, এভাবেও যে সমাজ সেবা করা যায় এবং গোটা পরিবারকে সঙ্গে নিয়ে সেবা করা যায় তা সেভান্তিভাইকে দেখে শিখতে হয়।


    আমি হাসপাতালটি ঘুরে দেখেছি। শুধু দেখতে সুন্দর বলে নয়, আমি নিশ্চিত যে এর পরিষেবা গুজরাটের চিকিৎসা জগতে একটি উদাহরণস্বরূপ। এতদিন তিনি হীরের ব্যবসা করতেন। কিন্তু তাঁর মনে ছিল নর-নারায়ণের সেবা। তাঁর জীবনের মূলমন্ত্র হল –


    ‘সর্বে ভবন্তু সুখিনঃ


    সর্বে সন্তু নিরাময়াঃ


    সর্বে ভদ্রাণী পশ্যন্তু


    মা কশ্চিদ্দুঃখ ভাগ্‌ভবেৎ।।’


    এই মন্ত্র নিয়েই তিনি যে নতুন কর্মযজ্ঞ শুরু করলেন তার প্রতি আমার অনেক অনেক শুভেচ্ছা।


    এটা ঠিক, যে কোন রাষ্ট্রের উন্নয়নে তার নাগরিকরা শিক্ষিত হোক কিংবা অশিক্ষিত, তাঁরা সুস্থ থাকলে, তাঁদের কর্মক্ষমতা থাকলে, দক্ষতা থাকলে, তাঁরা রাষ্ট্রের সম্পদ হয়ে ওঠেন। আমাদের দেশও যাতে সুস্থ মানুষের দেশ হয়, আমাদের আগামীকাল যাতে সুস্থ থাকে, সেদিকে লক্ষ্য রেখে বর্তমান কেন্দ্রীয় সরকার একটি ব্যাপক প্রকল্প চালু করেছে। জন্ম থেকে শুরু করে বার্ধক্য পর্যন্ত স্বাস্থ্যক্ষেত্রে তাঁদের পাশে দাঁড়ানোর প্রচেষ্টা করা হচ্ছে। প্রসূতি মায়েরা যাতে শ্রেষ্ঠ শিশুর জন্ম দেন সেজন্য তাঁদের পুষ্টিকর খাদ্য যোগাতে ৬,০০০ টাকা করে দেওয়া হচ্ছে। এই ব্যবস্থা ইতিমধ্যেই দেশের শিশু ও মায়েদের মৃত্যুর হার কমিয়ে দিয়েছে।


    শুধু তাই নয়, সুস্থ মাতৃত্ব প্রকল্পের মাধ্যমে প্রাতিষ্ঠানিক প্রসব জনপ্রিয় হয়েছে। আগে, গ্রামে ধাত্রী মায়েদের হাতে অনেক শিশু কিংবা প্রসূতি মায়ের মৃত্যু হত। কিন্তু প্রাতিষ্ঠানিক প্রসব জনপ্রিয় হওয়াতে শিশু ও মায়েদের মৃত্যুর হার কমেছে।


    শিশুর জন্মের পর সবচাইতে বড় সুরক্ষা কবচ হচ্ছে টিকাকরণ। টিকাকরণ আগেও হত। আমরাই দেশে প্রথম টিকাকরণ শুরু করিনি। সামনেই বসে আছেন শ্রেয়াংশভাই। তিনি দীর্ঘকাল ধরে এ কাজে নেতৃত্ব দিচ্ছেন। কিন্তু আগে টিকাকরণের যে হার ছিল, তা অত্যন্ত দুশ্চিন্তাজনক ছিল। সরকারি টাকা খরচ হত কিন্তু ঠিকমতো টিকাকরণ হত না। আমরা ‘ইন্দ্রধনুষ’ যোজনার মাধ্যমে একটি বড় অভিযান চালাই এবং অধিকাংশ মায়েদের এর অন্তর্ভুক্ত করি। এই অভিযান জনপ্রিয় হওয়ায় টিকাকরণ এখন অনেক বেশি কার্যকরী হয়েছে।


    চিকিৎসা ব্যবস্থার উন্নয়নের পাশাপাশি, প্রতিরোধমূলক স্বাস্থ্য সুরক্ষাও অত্যন্ত জরুরি। সেদিকে লক্ষ্য রেখে আমরা স্বচ্ছ ভারত অভিযান শুরু করেছি। প্রধানমন্ত্রী হওয়ার পর লালকেল্লার প্রাকার থেকে প্রদত্ত প্রথম ভাষণেই আমি পরিচ্ছন্নতার কথা বলায় অনেকে আমাকে নিয়ে হাসি-ঠাট্টা করেছিলেন – ‘লালকেল্লার প্রাকার থেকে শৌচালয় নিয়ে কথা বলা প্রধানমন্ত্রী’। কিন্তু আমরা যখন সরকারের দায়িত্ব নিয়েছিলাম, তখন দেশে পরিচ্ছন্নতার হার ছিল ৩৮ শতাংশ। আর এখন সেটা বেড়ে ৯৮ শতাংশে পৌঁছেছে।


    আপনারা ভাবতে পারেন, দেশের মা ও বোনদের সূর্য ওঠার পর থেকে সূর্য ডোবা পর্যন্ত অপেক্ষা করতে হত প্রকৃতির ডাকে সাড়া দেওয়ার জন্য। তাঁদের কত কষ্ট হত। তাঁদের আশীর্বাদেই আজ আমরা অনেক এগিয়ে চলেছি। আজ সুস্থ থাকার জন্য যোগের গুরুত্ব শুধু ভারত নয়, সমগ্র বিশ্ব স্বীকার করে নিয়েছে। হাসপাতালে ওষুধের মাত্রা নির্ধারণ এবং শল্য-চিকিৎসার থেকেও গুরুত্বপূর্ণ প্রতিরোধমূলক ব্যবস্থা গ্রহণ। আমরা সেই লক্ষ্যেই এগিয়ে চলেছি। সম্প্রতি আমরা ‘আয়ুষ্মান ভারত’ যোজনা চালু করেছি। যেদিন এটি চালু হয়েছিল, সেদিনকার সমস্ত টিভি চ্যানেল এবং খবরের কাগজে আমাকে নিয়ে ব্যাঙ্গ-বিদ্রূপ করা হয়েছিল।


    আজ ১০০ দিনের মধ্যেই সরকারি ও বেসরকারি হাসপাতাল মিলিয়ে ১০ লক্ষেরও বেশি গরিব মানুষ এই প্রকল্পের মাধ্যমে চিকিৎসা পরিষেবা পেয়েছেন। এর মধ্যে ৭০-৭৫ শতাংশের বিনামূল্যে চিকিৎসা হয়েছে বেসরকারি হাসপাতালে, আর বাকি ২৫-৩০ শতাংশের সরকারি হাসপাতালে। দেশের প্রায় ৫০ কোটি মানুষকে এই প্রকল্পের আওতায় আনা হয়েছে।


    মধ্যবিত্ত থেকে শুরু করে গরিবদের কঠিন রোগ হলে গোটা পরিবারের সর্বনাশ হয়ে যায়। তাঁদের কথা ভেবেই এই প্রকল্প চালু করা হয়েছে। এটি বিশ্বের সর্ববৃহৎ স্বাস্থ্য প্রকল্প। আমেরিকা, কানাডা ও মেক্সিকোর জনসংখ্যার সমান সংখ্যক মানুষ ভারতে এই প্রকল্পের আওতায় এসেছেন।


    আজ প্রতিদিন গড়ে ১০ হাজার মানুষ এই প্রকল্প দ্বারা উপকৃত হচ্ছেন। ফলস্বরূপ, দেশের টিয়ার-২ এবং টিয়ার-৩ শহরগুলিতে নতুন নতুন উন্নত হাসপাতাল গড়ে ওঠার সম্ভাবনা তৈরি হয়েছে। গুজরাটে স্বাস্থ্যক্ষেত্রে বেসরকারি বিনিয়োগ বৃদ্ধির সম্ভাবনা তৈরি হয়েছে। ফলে, অনেক নতুন নতুন মেডিকেল ও প্যারা-মেডিকেল কলেজ গড়ে উঠছে। ফলস্বরূপ, যে নতুন চিকিৎসা পরিষেবা আবহ গড়ে উঠেছে, তা দরিদ্র মানুষের স্বাস্থ্য সুরক্ষার পাশাপাশি কর্মসংস্থানেরও বড় উপায় হয়ে উঠেছে।


    আগামীদিনে স্বাস্থ্যক্ষেত্রকে শক্তিশালী করে তুলতে আমরা জেনেরিক মেডিসিনকে অগ্রাধিকার দিয়েছি। ডায়বেটিস রোগীদের যেমন নিয়মিত ওষুধ খেতে হয়, কম মূল্যে জেনেরিক মেডিসিন পেলে তাঁদের অনেক সাশ্রয় হবে। চিকিৎসার খরচ ৪০ থেকে ৫০ শতাংশ কমে যাবে।


    হার্ট অপারেশন, স্টেন্ট প্রতিস্থাপন, হাঁটু অপারেশনের খরচ ৩০ থেকে ৪০ শতাংশ কমে গেছে। গরিবদের হাঁটুতে শল্যচিকিৎসা করানো কিংবা হৃৎপিণ্ডে স্টেন্ট লাগানোর খরচও কমিয়ে দেওয়া হয়েছে। এভাবে আমরা চিকিৎসা ক্ষেত্রে পরিকাঠামো উন্নয়ন, প্রতিরোধমূলক স্বাস্থ্য পরিষেবা এবং মানবসম্পদ উন্নয়ন বিকাশের ক্ষেত্রে কাজ করে যাচ্ছি।


    আমি গুজরাটের মুখ্যমন্ত্রী হওয়ার আগে এখানকার উমরগাম থেকে অম্বাজি পর্যন্ত আদিবাসী এলাকার একটি স্কুলেও বিভাগ ছিল না। আর স্কুলে বিজ্ঞান বিভাগ না থাকলে এই এলাকা থেকে মেডিকেল কলেজে পড়ার ছাত্রছাত্রী কোথায় পাবেন? আসন সংরক্ষণের সুবিধা নেওয়ার প্রশ্নই ওঠে না।


    আমি মুখ্যমন্ত্রী হয়ে এই বিস্তীর্ণ এলাকার স্কুলগুলিতে বিজ্ঞান বিভাগ চালু করাই। ক্রমে এই বিদ্যালয়গুলি থেকে কৃতী ছাত্রছাত্রীরা ডাক্তারি পড়তে শুরু করে। আর আজ গুজরাটে প্রায় প্রত্যেক বছর একটি করে নতুন মেডিকেল কলেজ গড়ে তোলার লক্ষ্যে আমরা সফল হয়েছি। স্বাভাবিকভাবেই, ডাক্তারি পড়ার আসন সংখ্যাও অনেক বেড়েছে, গুজরাটের কৃতী ছেলে-মেয়েরা উপকৃত হয়েছেন।


    আমরা সমানে সর্বাঙ্গীণ বিকাশের জন্য কাজ করছি। সবর্ণ সমাজের দরিদ্র মানুষদের মনে যে সংরক্ষণ নিয়ে আক্রোশ ছিল, প্রত্যাশা ছিল তা পূরণ করার জন্য আমরা অনেক সাহস করে দেশের সংবিধান সংশোধন করে সবর্ণ সমাজের জন্য ১০ শতাংশ সংরক্ষণ সুনিশ্চিত করেছি। এই সংশোধন না করে যেটাই করতাম তাতে অন্যদের বঞ্চিত করা হত। এই সংশোধনকে সবার আগে বাস্তবায়নের জন্য আমি গুজরাট সরকারকে অভিনন্দন জানাই।


    শিক্ষা এবং চাকরি ক্ষেত্রে এখন উচ্চবর্ণের দরিদ্র ছাত্র ও প্রার্থীরা সংরক্ষণের আওতায় এসেছেন, অথচ অন্য কারোর ১ শতাংশ সংরক্ষণেও ভাগ বসাবেন না, দেশের উন্নয়নে ভারসাম্য আনতে এমনই কোনরকম উত্তেজনা সৃষ্টি না করে আমরা সাম্যের পক্ষে কাজটি করেছি।


    সমাজের সেবার জন্য শাসন ব্যবস্থায় সম্পূর্ণভাবে প্রয়োগ করে এমনই একের পর এক ইতিবাচক পদক্ষেপ নিয়ে চলেছি। আজ আমি সেভান্তিভাই ও তাঁর পরিবারের সদস্যদের এই সাহসের জন্য, সেবা ও সমর্পণ ভাবের জন্য হৃদয় থেকে অভিনন্দন জানাই। অনেক অনেক শুভেচ্ছা জানিয়ে কেন্দ্রীয় সরকারের পক্ষ থেকে আশ্বস্ত করতে চাই যে এই সেবার কাজে সরকারও কাঁধে কাঁধ মিলিয়ে সমস্তরকম সহযোগিতার হাত বাড়িয়ে দেবে।


    অনেক অনেক ধন্যবাদ।


    CG/SB/DM/…7th Feb, 2019

    
    
    (Release ID: 1563311) Visitor Counter : 1