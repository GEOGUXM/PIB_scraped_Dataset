      জাহাজচলাচলমন্ত্রক

      কলকাতায় জলপথে বাণিজ্য সম্পর্কিত আলোচনাসভা, ২০১৯-এর ওপর রোডশো
      Posted On: 29 JAN 2019 7:07PM by PIB Kolkata


    কলকাতা , ২৯ জানুয়ারি , ২০১৯


    কলকাতা পোর্ট ট্রাস্ট আজ (২৯শে জানুয়ারি) শহরে জলপথে বাণিজ্য সংক্রান্ত আলোচনাসভা , ২০১৯ বিষয়ক একটি রোডশো-র আয়োজন করে । চলতি বছরে এই আলোচনাসভা আগামী ১৪ ও ১৫ই ফেব্রুয়ারি ভুবনেশ্বরে ইস্ট-কোস্ট রেলওয়ে স্টেডিয়ামে অনুষ্ঠিত হবে । এটি জাহাজ চলাচল মন্ত্রক ও বাণিজ্যসভা ফিকি-র যৌথ একটি উদ্যোগ । ভারতের জলপথ , জাহাজ চলাচল শিল্প ও বন্দর ক্ষেত্রে বিনিয়োগ টানতে সরকার যে সকল সুযোগ-সুবিধা বিনিয়োগকারীদের দিচ্ছে , সে সম্পর্কে সচেতনতা প্রসারের উদ্দেশ্যে দু ’দিনের এই আলোচনাসভার আয়োজন করা হচ্ছে । কলকাতা পোর্ট ট্রাস্টের চেয়ারম্যান শ্রী বিনীত কুমার , কেন্দ্রীয় জাহাজ মন্ত্রকের নির্দেশক (বন্দর) শ্রী অরবিন্দ চৌধুরি ও কলকাতা পোর্ট ট্রাস্টের অন্যান্য উচ্চপদস্থ আধিকারিকরা আজকের রোডশো-তে উপস্থিত ছিলেন । এছাড়া , এই ক্ষেত্রের সঙ্গে জড়িত বহু বাণিজ্যিক সংস্থা ও সংশ্লিষ্ট প্রতিষ্ঠানের কর্তাব্যক্তিরাও আজকের রোডশো-তে অংশ নেন ।


    শ্রী বিনীত কুমার , জাহাজ শিল্পের সঙ্গে যুক্ত এবং বন্দরের সঙ্গে বাণিজ্যিক যোগাযোগ রয়েছে এমন ব্যক্তিদের আগামী মাসের এই বাণিজ্যিক আলোচনাসভায় অংশগ্রহণের জন্য আহ্বান জানান । তিনি বলেন , কলকাতা বন্দর কর্তৃপক্ষ তাদের ক্ষমতা সম্প্রসারণ করছে যাতে আগামীদিনে হলদিয়া বন্দরে ৬৫ মিলিয়ন টন ও কলকাতা বন্দরে ২৫ মিলিয়ন টন পণ্য চলাচল সম্ভব হয় । এর জন্য প্রয়োজনীয় পরিকাঠামো উন্নয়নের একাধিক প্রকল্প যেমন প্রযুক্তিচালিত বার্থ , বন্দরের জমির উন্নয়ন ইত্যাদি করা হচ্ছে বলেও শ্রী কুমার জানান । প্রসঙ্গত , আজকের অনুষ্ঠানে স্টিল অথরিটি অফ ইন্ডিয়ার কার্যনির্বাহী অধিকর্তা শ্রী এল এন মালিক জানান যে ইস্পাত ক্ষেত্রের এই গুরুত্বপূর্ণ সরকারি প্রতিষ্ঠানটি ২০৩০-এর মধ্যে কলকাতা বন্দরের মাধ্যমে ৩০০ মিলিয়ন টন পণ্যের বাণিজ্যের পরিকল্পনা করছে ।


    অনুষ্ঠানে উপস্থিত থেকে জাহাজ মন্ত্রকের নির্দেশক (বন্দর) শ্রী অরবিন্দ চৌধুরি বন্দর উন্নয়ন সংক্রান্ত ‘সাগরমালা’ প্রকল্প , আগামী পাঁচ বছরের মধ্যে বন্দরগুলির পণ্য পরিবহণের ক্ষমতা দ্বিগুণ করার পরিকল্পনা ও সব মিলিয়ে বন্দরগুলিতে পণ্য চলাচলের মাত্রা বাড়ানো সংক্রান্ত সরকারের উদ্যোগগুলির বিষয়ে তথ্য প্রদান করেন । ভুবনেশ্বরের আলোচনাসভায় চাবাহার বন্দর নিয়ে একটি বিশেষ অধিবেশনে একাধিক দেশের প্রতিনিধিরা অংশ নেবেন বলেও তিনি উল্লেখ করেন ।


    www.maritimeinvest.in ওয়েবসাইটে জলপথে বাণিজ্য সংক্রান্ত আলোচনাসভা , ২০১৯ বা মেরিটাইম কনক্লেভ , ২০১৯ সম্বন্ধে বিস্তারিত তথ্য পাওয়া যাবে ।


    CG/SC/DM

    
    
    (Release ID: 1561855) Visitor Counter : 36
    
    
      Read this release in: English