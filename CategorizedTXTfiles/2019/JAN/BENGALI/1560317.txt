      প্রধানমন্ত্রীরদপ্তর

      প্রধানমন্ত্রী বলেছেন সরকার পরিকাঠামোমূলক উন্নয়নে গুরুত্ব দিচ্ছে বেশি প্রধানমন্ত্রী কোল্লাম বাইপাস জাতির উদ্দেশে উৎসর্গ করলেন
      Posted On: 16 JAN 2019 7:45PM by PIB Kolkata


    নয়াদিল্লি, ১৫ জানুয়ারী , ২০১৯


    প্রধানমন্ত্রী শ্রী নরেন্দ্র মোদী আজ কেরলের কোল্লামে জাতীয় সড়ক এনএইচ-৬৬-এর ওপর দুই লেনের ১৩ কিমির কোল্লাম বাইপাসটি জাতির উদ্দেশে উৎসর্গ করেন। এই উপলক্ষে এক অনুষ্ঠানে উপস্হিত ছিলেন কেরালার রাজ্যপাল বিচারপতি শ্রী পি সদাশিবম, কেরলের মুখ্যমন্ত্রী শ্রী পিনারাই বিজয়ন, কেন্দ্রীয় পর্যটন প্রতিমন্ত্রী শ্রী কে জে অলফোন্স এবং অন্যান্য গণ্যমান্য অতিথিরা।


    কোল্লামের আশারাম ময়দানে এক বিপুল জনসমাবেশে ভাষণ দিতে গিয়ে প্রধানমন্ত্রী বলেন, সরকার পরিকাঠামোমূলক উন্নয়নের ওপর গুরুত্ব দিচ্ছে। কোল্লাম বাইপাস সেটিরই একটি উদাহরণ।


    শ্রী মোদী ভাষণপ্রসঙ্গে আরও জানান ২০১৫-র জানুয়ারিতে প্রকল্পটি চূড়ান্ত অনুমোদন পায়। প্রধানমন্ত্রী বলেন, তাঁর সরকার সহজে জীবনযাপনের জন্য ‘ সবকা সাথ, সবকা বিকাশ ’ -এ বিশ্বাসী। প্রকল্পটি সম্পূর্ণ করতে কেরল সরকারের অবদান এবং সহযোগিতার প্রশংসা করেন শ্রী মোদী। প্রসঙ্গত, আলাপুঝা থেকে তিরুবনন্তপুরম যাওয়ার সময় অনেকটাই কমে আসবে কোল্লাম বাইপাসটি নির্মাণের ফলে। কোল্লাম শহরের যানযটও অনেকটাই কমবে।


    কেরলের বিভিন্ন প্রকল্প সম্পর্কে বক্তব্য রাখতে গিয়ে শ্রী মোদী বলেন, ২০১৪-র মে থেকেই জাতীয় সড়কের প্রায় ৫০০ কিমি কেরলের আওতায় এসেছে। তিনি আরও বলেন, ভারতমালায় আওতায় মুম্বাই-কণ্যাকুমারী করিডর নির্মাণের জন্য একটি বিশদ প্রকল্প প্রতিবেদন প্রস্তুত করা হচ্ছে।


    প্রধানমন্ত্রী বলেন, সবগুলি প্রকল্পের কাজ সময়মতো শেষ করার জন্য সরকার প্রতিশ্রুতিবদ্ধ। তিনি বলেন, ১২ লক্ষ কোটি টাকা মূল্যের ২৫০-টিরও বেশি প্রকল্পের পর্যালোচনার কাজ ইতিমধ্যেই সম্পন্ন হয়েছে।


    সড়ক সংযোগের কাজের প্রসঙ্গে প্রধানমন্ত্রী বলেন, পূর্ববর্তী সরকারের তুলনায় এই সরকারের আমলে, জাতীয় সড়ক বা গ্রামীণ সড়ক নির্মাণে গতি দ্বিগুন করা গিয়েছে। ৯০ শতাংশেরও বেশি গ্রামীণ বাসস্হান এখন এ ধরনের সংযোগের আওতায় এসেছে। পূর্ববর্তী সরকার মাত্র ৫৬ শতাংশ আবাসনকে সংযুক্ত করতে পেরেছিল সড়কপথে। এই পরিপ্রেক্ষিতে শ্রী মোদী আশা করেছেন যে তাঁর সরকার শীঘ্রই ১০০ শতাংশ সড়ক সংযোগের লক্ষ্যমাত্রা পূরণ করতে পারবে।


    প্রসঙ্গত, আঞ্চলিক বিমান সংযোগ এবং রেল সম্প্রসারণের ফলে কর্মসম্প্রদানের সুযোগ সৃষ্টি হয়েছে বলে প্রধানমন্ত্রী উল্লেখ করেন। তিনি বলেন, যখন আমরা সড়ক ও সেতু নির্মাণ করি, তখন আমরা কেবল শহর ও গ্রামকেই সংযুক্ত করিনা আমরা আশা-আকাঙ্খার সঙ্গে সাফল্য, সুযোগ-সুবিধা এবং সুখানুভূতিকেও সংযুক্ত করি।


    আয়ুষ্মান ভারত প্রসঙ্গে শ্রী মোদী বলেন, এই প্রকল্পের আওতায় ৮ লক্ষ রোগী উপকৃত হয়েছেন। এই প্রকল্পে এখন পর্যন্ত সরকার ১১০০ কোটিরও বেশি টাকা মঞ্জুর করেছে। কেরল সরকারকে তিনি এই প্রকল্প রূপায়ণের কাজ ত্বরান্বিত করতে বলেন।


    শ্রী মোদী বলেন, কেরলের অর্থনৈতিক উন্নয়নে পর্যটনের বড় ভূমিকা রয়েছে এই রাজ্যের অর্থনৈতিক বিকাশে এটিই মূলধন। কেরলের পর্যটন সম্ভাবনাকে স্বীকৃতি দেওয়ার জন্য তাঁর সরকার এই রাজ্যের সাতটি প্রকল্প অনুমোদন করেছে ‘ স্বদেশ দর্শন ’ এবং ‘ প্রসাদ ’ -এর আওতায়। এর জন্য ৫৫০ কোটি টাকা দেওয়া হবে।


    পর্যটন ক্ষেত্রের গুরুত্ব সম্পর্ক প্রধানমন্ত্রী বলেন, পর্যটন ক্ষেত্রে ২০১৬তে ১৪ শতাংশ বৃদ্ধি লক্ষ্য করা গেছে। ২০১৮-র ওয়ার্ল্ড ট্র্যাভেল অ্যান্ড ট্যুরিজম কাউন্সিলের প্রতিবেদনে ‘ পাওয়ার রাঙ্কিং ’ -এর ক্ষেত্রে ভারত তৃতীয় স্হানে উঠে এসেছে। ভারতে ২০১৩-তে প্রায় ৭০ লক্ষ বিদেশী পর্যটন আসে। ২০১৭-তে তা বেড়ে দাঁড়ায় ১ কোটি। তিনি এও বলেন, ই-ভিসা চালু হওয়ায় ভারতীয় পর্যটন ক্ষেত্রে বিপুল পরিবর্তন এসেছে। এখন পর্যন্ত ১৬৬টি দেশের নাগরিকের জন্য ভারত ই-ভিসার ব্যবস্হা করতে পেরেছে।


    CG/SSS /NS

    
    
    (Release ID: 1560317) Visitor Counter : 91
    
    
      Read this release in: English