      প্রধানমন্ত্রীরদপ্তর

      প্রধানমন্ত্রী আগামীকাল সোলাপুরে একাধিক উন্নয়নমূলক প্রকল্পের সূচনা করবেন
      
      সড়ক যোগাযোগ ব্যবস্থার প্রসার, গরিব মানুষের জন্য আবাসন, জল সরবরাহ ও নিকাশী ব্যবস্থার সঙ্গে যুক্ত প্রকল্পের উদ্বোধন করবেন

      Posted On: 08 JAN 2019 6:30PM by PIB Kolkata

    নয়াদিল্লি , ০৮ জানুয়ারি, ২০১ ৯


    প্রধানমন্ত্রী শ্রী নরেন্দ্র মোদী আগামীকাল বুধবার মহারাষ্ট্রের সোলাপুর সফর করবেন। সেখানে তিনি একাধিক উন্নয়নমূলক প্রকল্পের সূচনা ও শিলান্যাস করবেন।


    রাজ্যে সড়ক পরিবহণ ও যোগাযোগ ব্যবস্থার প্রসারে প্রধানমন্ত্রী ২১১ নম্বর জাতীয় মহাসড়কের (বর্তমানে ৫২ নম্বর জাতীয় সড়ক) চারলেন বিশিষ্ট সোলাপুর – তুলজাপুর – ওসমানাবাদ শাখা জাতির উদ্দেশে উৎসর্গ করবেন। জাতীয় মহাসড়কের চারলেন বিশিষ্ট এই অংশটি মহারাষ্ট্রের গুরুত্বপূর্ণ মারাঠওয়াড়ার সঙ্গে সোলাপুরের যোগাযোগ ব্যবস্থায় উন্নতি ঘটাবে।


    প্রধানমন্ত্রী আবাস যোজনার আওতায় শ্রী মোদী ৩০ হাজার গৃহ নির্মাণ প্রকল্পের শিলান্যাস করবেন। প্রকল্পের নির্মাণ কাজ শেষ হলে রিক্‌শা চালক, বস্ত্র শিল্পের সঙ্গে যুক্ত কর্মী, বিড়ি শ্রমিক, রাস্তা থেকে পরিত্যক্ত সামগ্রী সংগ্রহকারী ও দরিদ্র মানুষ প্রাথমিকভাবে উপকৃত হবেন। এই গৃহ নির্মাণ প্রকল্পে মোট খরচ ধরা হয়েছে ১ হাজার ৮১১ কোটি ৩৩ লক্ষ টাকা। প্রকল্প খাতে মোট ব্যয়ের ৭৩০ কোটি টাকা কেন্দ্র ও রাজ্য সরকার যৌথভাবে বহন করবে।


    স্বচ্ছ ভারত অভিযানের লক্ষ্যকে সামনে রেখে প্রধানমন্ত্রী সোলাপুরে ভূগর্ভস্থ নিকাশী নালা ব্যবস্থা এবং তিনটি বর্জ্য পরিচালনা কেন্দ্র জাতির উদ্দেশে উৎসর্গ করবেন। এর ফলে, সোলাপুর শহরে নিকাশী ব্যবস্থার পাশাপাশি, পরিষ্কার-পরিচ্ছন্নতার পরিধি বাড়বে। নতুন এই নিকাশী নালা শহরে বর্তমানে নিকাশির যে ব্যবস্থা রয়েছে, তার পরিবর্তে গড়ে তোলা হয়েছে। অম্রুত মিশনের আওতায় মূল যে নিকাশী ব্যবস্থা গড়ে তোলা হচ্ছে, তার সঙ্গে ঐ নিকাশী নালাগুলিকে জুড়ে দেওয়া হবে ।


    সোলাপুর স্মার্ট শহরে এলাকা-ভিত্তিক উন্নয়ন কর্মসূচির অঙ্গ হিসাবে প্রধানমন্ত্রী জল সরবরাহ ও নিকাশী ব্যবস্থার বিকাশে এক যৌথ প্রকল্পের শিলান্যাস করবেন। এই প্রকল্পের ফলে উজানি বাঁধ থেকে সোলাপুর শহরে পানীয় জল সরবরাহ বৃদ্ধি পাবে এবং অম্রুত মিশনের আওতায় ভূ-গর্ভস্থ নিকাশী ব্যবস্থার মানোন্নয়ন ঘটবে। স্মার্ট সিটি মিশনের আওতায় প্রকল্প খাতে খরচ ধরা হয়েছে ২৪৪ কোটি টাকা। আশা করা হচ্ছে, এই প্রকল্পগুলির ফলে পরিষেবা প্রদান ক্ষেত্রে লক্ষ্যণীয় অগ্রগতি ঘটবে এবং সাধারণ মানুষের কল্যাণে প্রযুক্তিকে কাজে লাগিয়ে জনস্বাস্থ্য ব্যবস্থায় উন্নতি হবে।


    সোলাপুর শহরে এক জনসভাতেও শ্রী মোদী ভাষণ দেবেন। এই শহরে এটি তাঁর দ্বিতীয় সফর। এর আগে ২০১৪-র ১৬ আগস্ট প্রধানমন্ত্রী ৯ নম্বর জাতীয় মহাসড়কের চারলেন বিশিষ্ট সোলাপুর – কর্ণাটক সীমান্ত শাখার উদ্বোধন করেছিলেন। সেই সঙ্গে, ৭৫৬ কিলোভোল্ট বিশিষ্ট সোলাপুর – রাইচুর বিদ্যুৎ সরবরাহ লাইন জাতির উদ্দেশে উৎসর্গ করেছিলেন।


    CG/BD/SB

    
    
    (Release ID: 1559154) Visitor Counter : 29
    
    
      Read this release in: English