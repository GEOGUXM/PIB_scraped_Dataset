      প্রধানমন্ত্রীরদপ্তর

      প্রধানমন্ত্রী আগামীকাল নবম ‘ভাইব্র্যান্ট গুজরাট’ শীর্ষ সম্মেলন উদ্বোধন করবেন
      Posted On: 17 JAN 2019 3:19PM by PIB Kolkata


    নয়াদিল্লি, ১৭ জানুয়ারি, ২০১৯


    প্রধানমন্ত্রী শ্রী নরেন্দ্র মোদী আগামীকাল (১৮ই জানুয়ারি) নবম ‘ভাইব্র্যান্ট গুজরাট’ শীর্ষ সম্মেলন উদ্বোধন করবেন। এবারের সম্মেলনে কয়েকটি দেশের রাষ্ট্র প্রধানরা ছাড়াও বিশিষ্ট শিল্পপতি ও চিন্তাবিদরা যোগ দেবেন।


    নবম ‘ভাইব্র্যান্ট গুজরাট’ শীর্ষ সম্মেলন আন্তর্জাতিক, জাতীয় ও রাজ্যস্তরীয় বিভিন্ন বিষয় নিয়ে আলোচনার ক্ষেত্রে এক উপযুক্ত মঞ্চ হয়ে উঠবে। এক ‘নতুন ভারত’ গড়ে তোলার জন্য সার্বিক অর্থনৈতিক উন্নয়নের ওপর এবারের সম্মেলনে বিশেষ গুরুত্ব দেওয়া হবে।


    ‘ভাইব্র্যান্ট গুজরাট’ শীর্ষ সম্মেলনের অঙ্গ হিসেবে একাধিক ফ্ল্যাগশিপ অনুষ্ঠানেরও আয়োজন করা হয়েছে। এই সম্মেলনে জ্ঞান আদান-প্রদানের ক্ষেত্রে আরও বৈচিত্র্য আনা, অংশগ্রহণকারীদের মধ্যে যোগাযোগ আরও নিবিড় করে তোলার মতো নতুন কিছু বিষয় নিয়ে আলোচনা হবে।


    গুজরাটের মুখ্যমন্ত্রী থাকাকালীন শ্রী নরেন্দ্র মোদী ‘ভাইব্র্যান্ট গুজরাট’ শুরু করেছিলেন। ২০০৩ সালে শুরু হওয়ার পর থেকে এই শীর্ষ সম্মেলন ভারতের সমস্ত রাজ্যের অংশগ্রহণের পাশাপাশি, রাজ্যগুলিতে বিনিয়োগের প্রসারে বিশ্বব্যাপী যোগসূত্র স্থাপনের এক উপযুক্ত মঞ্চে পরিণত হয়েছে। সম্মেলনে বিশ্ব আর্থ-সামাজিক উন্নয়নের পাশাপাশি, জ্ঞানের আদান-প্রদানের ক্ষেত্রে আরও বৈচিত্র্য আনা এবং কার্যকর অংশীদারিত্ব গড়ে তোলার ওপর জোর দেওয়া হয়েছে।


    অষ্টম ‘ভাইব্র্যান্ট গুজরাট’ গ্লোবাল শীর্ষ সম্মেলন ২০১৭-র জানুয়ারিতে অনুষ্ঠিত হয়েছিল। সেবার ১০০টিরও বেশি দেশের ২৫ হাজারেরও বেশি প্রতিনিধি সম্মেলনে যোগ দিয়েছিলেন। এঁদের মধ্যে ছিলেন, চারজন রাষ্ট্র প্রধান, নোবেল বিজেতা, বিশ্বের অগ্রণী শিল্পপতি ও চিন্তাবিদ।


    ভাইব্র্যান্ট গুজরাট শীর্ষ সম্মেলন ২০১৯-এর উল্লেখযোগ্য কয়েকটি বৈশিষ্ট্য


    · ভারতে বিজ্ঞান, প্রযুক্তি, ইঞ্জিনিয়ারিং ও গণিত নিয়ে শিক্ষা তথা গবেষণার সুযোগ-সুবিধার জন্য গোলটেবিল বৈঠক। বৈঠকে বিশিষ্ট শিক্ষাবিদ ও নীতি-প্রণেতারা সংশ্লিষ্ট ক্ষেত্রগুলিতে ভবিষ্যৎ কর্মপরিকল্পনা প্রণয়নের ব্যাপারে আলাপ-আলোচনা করবেন।


    · ভবিষ্যৎ প্রযুক্তি তথা মহাকাশ অনুসন্ধানের বিষয় নিয়ে প্রদর্শনীর আয়োজন করা হচ্ছে।


    · বিজ্ঞান, প্রযুক্তি, ইঞ্জিনিয়ারিং ও গণিত নিয়ে আন্তর্জাতিক স্তরের আলোচনাসভার আয়োজন করা হচ্ছে।


    · ভাইব্র্যান্ট গুজরাট গ্লোবাল ট্রেড শো। এই ফ্ল্যাগশিপ অনুষ্ঠানে ২ লক্ষ বর্গমিটার এলাকা জুড়ে প্রদর্শনীর ব্যবস্থা রয়েছে। ২৫টি শিল্পক্ষেত্র প্রদর্শনীতে তাদের সামগ্রী তুলে ধরছে।


    · বন্দর-কেন্দ্রিক উন্নয়ন ও রণকৌশল নিয়ে আয়োজিত সেমিনারে ভারতকে এশিয়ায় পণ্য পরিবহণ হাব হিসেবে গড়ে তোলার নানা দিক নিয়ে আলোচনাসভা।


    · ‘মেক ইন ইন্ডিয়া’ কর্মসূচির সাফল্যগুলিকে তুলে ধরতে সেমিনারের আয়োজন করা হচ্ছে। এই কর্মসূচির সাফল্য সুনিশ্চিত করতে সরকারের গৃহীত পদক্ষেপগুলি নিয়েও আলোচনা হবে।


    · প্রতিরক্ষা ও বিমান সংক্রান্ত ক্ষেত্রে যুক্ত শিল্প সংস্থাগুলির সুযোগ-সুবিধা নিয়ে সেমিনারের আয়োজন করা হচ্ছে। উদ্দেশ্য, গুজরাট তথা ভারতে প্রতিরক্ষা ও বিমানচালনা ক্ষেত্রে যে সুযোগ-সুবিধা রয়েছে সে বিষয়ে সম্মেলনে অংশগ্রহণকারীদের সচেতন করা।


    · গতিশীলতা-নির্ভর শহরাঞ্চলীয় উন্নয়ন। আধুনিক প্রযুক্তি, গাড়ি পার্কিং-এর সুবন্দোবস্ত, বিদ্যুৎচালিত যানবাহন ও বিগ ডেটার সমন্বয়ে শহরাঞ্চলীয় পরিবহণ ব্যবস্থার উন্নয়ন তথা দ্রুতগতির যানবাহন নিয়ে আলোচনা।


    · নতুন ভারত গড়ে তোলার স্বার্থে প্রযুক্তি-নির্ভর কৃষিকাজ।


    · বস্ত্র সম্মেলন – নতুন ভারত গড়ে তোলার লক্ষ্যে বস্ত্রক্ষেত্রের সম্ভাবনাগুলি খুঁজে বের করা।


    CG/BD/DM/….17th Jan, 2018


    

    
    (Release ID: 1560478) Visitor Counter : 1