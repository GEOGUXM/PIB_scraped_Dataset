      প্রধানমন্ত্রীরদপ্তর

      প্রধানমন্ত্রী ২৭ জানুয়ারি কোচি সফর করবেন
      Posted On: 26 JAN 2019 2:20PM by PIB Kolkata


    নয়াদিল্লি , ২৫ জানুয়ারি, ২০১৯


    প্রধানমন্ত্রী শ্রী নরেন্দ্র মোদী আগামী ২৭ জানুয়ারি কেরলের কোচি সফর করবেন। সফরকালে তিনি কোচিতে রাষ্ট্রায়ত্ত ভারত পেট্রোলিয়াম কর্পোরেশন লিমিটেডের (বিপিসিএল) এক সুসংবদ্ধ তৈল শোধনাগারের ক্ষমতা সম্প্রসারণ কমপ্লেক্স জাতির উদ্দেশে উৎসর্গ উপলক্ষে ফলকের আবরণ উন্মোচন করবেন। তিনি সেখানে পেট্রো-রসায়ন কমপ্লেক্সেরও ভিত্তিপ্রস্তর স্থাপন করবেন। এরপর তিনি সেখানে রাষ্ট্রায়ত্ত ইন্ডিয়ান অয়েলের রান্নার গ্যাস বটলিং প্ল্যান্টের জন্য জলে ভাসমান এক বৃহদায়তন গ্যাস সংরক্ষণাগার উদ্বোধন করবেন। এছাড়াও, তিনি এট্টুমানুরে দক্ষতা উন্নয়ন প্রতিষ্ঠানের শিলান্যাস করবেন।


    বিপিসিএল-এর তৈল শোধনাগারের ক্ষমতা সম্প্রসারণের ফলে এই শোধনাগারটি ভারতের সর্ববৃহৎ শোধনাগার হয়ে উঠবে। অত্যাধুনিক ব্যবস্থাসম্পন্ন এই শোধনাগারটিতে দেশে পরিচ্ছন্ন জ্বালানি উৎপাদনের যাবতীয় ব্যবস্থা রয়েছে। এই সকল বৈশিষ্ট্যের ফলে এই শোধনাগারটি বিশ্বমানের হয়ে উঠবে। সম্প্রসারণের ফলে রান্নার গ্যাস ও ডিজেলের উৎপাদন দ্বিগুণ বাড়বে, সেইসঙ্গে পেট্রো-রসায়ন প্রকল্পগুলির জন্য কাঁচামাল উৎপাদন প্রক্রিয়া শুরু হবে।


    ইন্ডিয়ান অয়েলের রান্নার গ্যাস বটলিং প্ল্যান্টের জন্য যে বৃহদায়তন গ্যাস সংরক্ষণাগারটির উদ্বোধন করা হবে, তার ক্ষমতা বেড়ে দাঁড়াবে ৪,৩৫০ মেট্রিক টন। এর ফলে, এই বটলিং প্ল্যান্টে প্রায় ছ’দিনের মতো প্রয়োজনীয় রান্নার গ্যাস মজুত থাকবে। কেবল তাই নয়, এই বিপুল পরিমাণ রান্নার গ্যাস মজুত করে রাখার ফলে সড়কে রান্নার গ্যাস ট্যাঙ্কারের পরিবহণ লক্ষ্যণীয়ভাবে হ্রাস পাবে।


    ভারত পেট্রোলিয়ামের কোচি তৈল শোধনাগারের পেট্রো-রসায়ন কমপ্লেক্সটি ‘মেক ইন ইন্ডিয়া’ উদ্যোগের আওতায় গড়ে তোলা হয়েছে, যা আমদানির ওপর নির্ভরশীলতা কমাবে।


    এট্টুমানুরে যে দক্ষতা উন্নয়ন প্রতিষ্ঠানটি গড়ে তোলা হচ্ছে, তার পরিচালনার দায়িত্বে থাকছে পেট্রোলিয়াম ও প্রাকৃতিক গ্যাস মন্ত্রক। এই প্রতিষ্ঠান চালু হলে তেল ও গ্যাস ক্ষেত্রের পাশাপাশি, অন্যান্য শিল্প সংস্থাগুলিতে যোগ্য যুবক-যুবতীদের কর্মসংস্থানের জন্য প্রয়োজনীয় বৃত্তিমূলক প্রশিক্ষণ দেওয়া সম্ভব হবে। বিশ্বমানের এই প্রতিষ্ঠানটি আট একর জমিতে গড়ে উঠছে। কেরল সরকার এজন্য জমি দিয়েছে। এই প্রতিষ্ঠানে প্রতি বছর ২০টি বিভিন্ন ক্ষেত্রে প্রায় এক হাজার জন যুবক-যুবতীকে প্রশিক্ষণ দেওয়া যাবে।


    এর আগে প্রধানমন্ত্রী গত ১৫ই জানুয়ারি কেরল সফরে গিয়ে কোল্লাম বাইপাস উদ্বোধন করেন এবং তিরুবনন্তপুরমে পদ্মনাভ স্বামী মন্দির পরিদর্শন করেন।


    CG/ BD /DM

    
    
    (Release ID: 1561508) Visitor Counter : 30
    
    
      Read this release in: English