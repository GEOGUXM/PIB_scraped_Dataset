      সংস্কৃতিমন্ত্রক

      বারাণসীতে প্রবাসী ভারতীয় দিবসের সূচনা যুব প্রবাসী ভারতীয় দিবসের উদ্বোধন
      Posted On: 21 JAN 2019 6:40PM by PIB Kolkata


    নয়াদিল্লি, ২১ জানুয়ারি, ২০১৯


    বারাণসীর দীনদয়াল হস্তকলা সঙ্কুলে আজ পঞ্চদশ প্রবাসী ভারতীয় দিবসের সূচনা হয়েছে। এই দিবস উদযাপনের প্রথম দিনে বিদেশ মন্ত্রী শ্রীমতী সুষমা স্বরাজ যুব প্রবাসী ভারতীয় দিবস উদ্বোধন করেন। এই অনুষ্ঠানে কেন্দ্রীয় বৈদেশিক বিষয় দপ্তরের প্রতিমন্ত্রী জেনারেল (অবসরপ্রাপ্ত) ভি কে সিং, নরওয়ের আইনসভা সদস্য হিমাংশু গুলাটি, নিউজিল্যান্ডের আইনসভা সদস্য কানোয়ালজিৎ সিং বক্সি উপস্থিত ছিলেন।


    বিদেশমন্ত্রী তাঁর উদ্বোধনী ভাষণে বলেন, ভারত এক অফুরন্ত সুযোগের দেশ এবং প্রবাসী ভারতীয়রা বরাবরের মতো মাতৃভূমির উন্নতিকল্পে উদ্যোগের অংশীদার থাকবেন। মন্ত্রী বলেন, প্রবাসী ভারতীয়দের কাহিনী হচ্ছে, সাহস ও চারিত্রিক দৃঢ়তার কাহিনী। তিনি উল্লেখযোগ্য প্রবাসী ভারতীয়দের মধ্যে গুগল-এর সিইও সুন্দর পিচাই, মাইক্রোসফ্‌ট-এর সিওও সত্য নাদেলা, আইএমএফ-এর প্রধান অর্থনীতিবিদ গীতা গোপীনাথের কথা বলেন।


    ক্রীড়া-যুবকল্যাণ এবং তথ্যসম্প্রচার মন্ত্রকের প্রতিমন্ত্রী (স্বাধীন দায়িত্ব) কর্ণেল রাজ্যবর্ধন রাঠোর বলেন, ভারতীয়ত্ব বোধের পরিচিতি প্রবাসীদের একসূত্রে গ্রথিত করে রেখেছে। প্রবাসী ভারতীয় গোষ্ঠীকে ভারতের শ্রেষ্ঠ দূত হিসেবে বর্ণনা করে মন্ত্রী নতুন ভারত গঠনের কাজে তাঁদের যুক্ত হওয়ার অনুরোধ জানান।


    উত্তরপ্রদেশের মুখ্যমন্ত্রী যোগী আদিত্যনাথ বলেন, দেশ গঠনে মূল্যবান অবদানের জন্য তাঁরা প্রবাসী ভারতীয় এবং ভারতীয় জনগোষ্ঠীর মানুষের জন্য অপেক্ষা করেন।


    ৩০ বছর বয়স্ক নরওয়ের আইনসভা সদস্য হিমাংশু গুলাটি বলেন, এখন থেকে ৪০ বছর আগে তাঁর পিতা-মাতা নরওয়েতে বসবাস শুরু করেন। তিনি ভারতের প্রাকৃতিক সম্পদকে সবচেয়ে মূল্যবান সম্পদ হিসেবে বর্ণনা করেন। তিনি যুবকদের গান্ধীজির মূল্যবোধ ও পথ অনুসরণ করার আহ্বান জানান। নিউজিল্যান্ডের আইনসভা সদস্য কানোয়ালজিৎ সিং বলেন, কৃষি এবং উদ্যান পালনের মতো ক্ষেত্রে ভারত ও নিউজিল্যান্ড একযোগে কাজ করতে পারে। শ্রী সিং, প্রবাসী ভারতীয়দের জন্য দ্বৈত নাগরিকত্বের আইনি স্বীকৃতি এবং তাঁদের জন্য সংসদের উচ্চকক্ষ রাজ্যসভায় মনোনয়নের প্রস্তাব দেন।


    উল্লেখ্য, দেশ ও বিদেশে ভারতীয় বংশোদ্ভূত যুবকদের মধ্যে নতুন ভারতের ধারণাকে জনপ্রিয় করে তুলতে যুব প্রবাসী ভারতীয় দিবসের আয়োজন করা হয়েছে। প্রধানমন্ত্রী শ্রী নরেন্দ্র মোদী আগামীকাল পঞ্চদশ প্রবাসী ভারতীয় দিবসের সম্মেলনের বর্ধিত অধিবেশনের উদ্বোধন করবেন। মরিশাসের প্রধানমন্ত্রী প্রবীন্দ জগন্নাথ এই অনুষ্ঠানে প্রধান অতিথি হিসেবে উপস্থিত থাকবেন।


    এবারের প্রবাসী ভারতীয় দিবসের মূল সুর হচ্ছে, ‘নতুন ভারত গঠনে ভারতীয় বংশোদ্ভূতদের ভূমিকা’। ২৩শে জানুয়ারি অনুষ্ঠানের শেষ দিনে ভারতের রাষ্ট্রপতি রামনাথ কোবিন্দ প্রাপকদের হাতে ‘প্রবাসী ভারতীয় সম্মান’ তুলে দেবেন। অনুষ্ঠান শেষে ২৪শে জানুয়ারি প্রবাসী ভারতীয় দিবসের অনুষ্ঠানে আগত প্রতিনিধিরা প্রয়াগরাজে কুম্ভ মেলায় যাবেন এবং পরদিন তাঁরা দিল্লি যাবেন। ২৬শে জানুয়ারি তাঁরা সাধারণতন্ত্র দিবসের শোভাযাত্রা প্রত্যক্ষ করবেন।


    CG/PB/DM/….21st Jan,2019


    

    
    (Release ID: 1560805) Visitor Counter : 164