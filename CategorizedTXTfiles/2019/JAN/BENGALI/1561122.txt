      প্রধানমন্ত্রীরদপ্তর

      ১৭ জানুয়ারি, ২০১৯ তারিখে গুজরাটের আমেদাবাদে এসভিপি হাসপাতালের উদ্বোধন অনুষ্ঠানে প্রধানমন্ত্রীর ভাষণ
      Posted On: 17 JAN 2019 5:09PM by PIB Kolkata


    নয়াদিল্লি, ১৭ জানুয়ারি, ২০১৯


    ভাই ও বোনেরা,


    কেমন আছেন?


    নতুন বছরে এটি আমার প্রথম গুজরাট সফর। আপনাদের সবাইকে আরেকবার নববর্ষের অনেক অনেক শুভেচ্ছা। এটি উৎসবার সময়, আগামীদিনে আরও অনেক উৎসব আসবে। আপনারা সবাই মহা সমারোহে উত্তরায়ণের পবিত্র উৎসব পালন করেছেন। গুজরাটে আগামীকাল থেকে আরেকটি উৎসব শুরু হতে চলেছে – ভাইব্র্যান্ট গুজরাট! এ বছর বিশ্বের নানা প্রান্ত থেকে বড় বড় ব্যবসায়ীরা এসেছেন, গুজরাট ক্রমে তাঁদের আরও আপন হয়ে উঠছে।


    নতুন ভারতের নতুন ব্যবস্থার ফলে ব্যবসা-বাণিজ্যে উৎসবের পরিবেশ গড়ে তোলাই হল গুজরাটের বিশেষত্ব।


    বন্ধুগণ, উৎসবের আনন্দ তখনই উপভোগ্য হয় যখন পরিবারের সকল সদস্য … তাদের স্বাস্থ্য ভালো থাকে। আজ সেই লক্ষ্যে একটি অনেক বড় কাজ সম্পন্ন হয়েছে। আজ আমেদাবাদ তথা গুজরাটের জন্য এই পরিষেবা উদ্বোধনের সৌভাগ্য প্রদানের জন্য আমি আমেদাবাদ নগর পৌর পরিষদ ও গুজরাট সরকারের কাছে কৃতজ্ঞ। ৭৫০ কোটি টাকা বিনিয়োগে নির্মিত এই সর্দার বল্লবভাই প্যাটেলের কাছে কৃতজ্ঞ। ৭৫০ কোটি টাকা বিনিয়োগে নির্মিত এই সর্দার বল্লবভাই প্যাটেল ইনস্টিটিউট অফ মেডিকেল সায়েন্স অ্যান্ড রিসার্চকে আপনাদের সেবায় উৎসর্গ করলাম। এই বিশ্বমানের হাসপাতালের জন্য আমি আপনাদের সবাইকে অনেক অনেক শুভেচ্ছা জানাই।


    বন্ধুগণ, দেশবাসী সর্দার সাহেবকে দেশবাসী একজন কুশল প্রশাসক দূরদৃষ্টিসম্পন্ন নেতা আর কৃষকদের ‘মসিহা’ বলে জানেন। কিন্তু সর্দার সাহেব পরিচ্ছন্নতা এবং জন-আরোগ্য নিয়ে অত্যন্ত আগ্রহী ছিলেন। এই ভাবনার মাধ্যমে তিনি স্বাস্থ্য পরিষেবা গড়ে তোলার ক্ষেত্রে অবদান রাখেন। তাঁর আত্মা যেখানেই থাকুক, যে শহরে তিনি নিজের রাজনৈতিক দায়িত্বপালন শুরু করেছিলেন, সেই শহরে আজ এতবড় একটি হাসপাতাল গড়ে উঠতে দেখে অবশ্যই শান্তি পাবে। আমার দৃঢ় বিশ্বাস, এই নির্মাণ কার্যের সঙ্গে যুক্ত সবাই সর্দার সাহেবের অনেক অনেক আশীর্বাদ পেতে থাকবেন।


    বন্ধুগণ, একটু আগেই আমি মন্ত্রমুগ্ধের মতো এই হাসপাতাল ঘুরে দেখেছি। নিজের স্বপ্ন বাস্তবায়িত হলে মানুষের কতটা আনন্দ হয় – তা আপনারা কল্পনা করতে পারেন।


    ২০১১-১২ সালে আমরা যে বিষয় নিয়ে ভাবছিলাম, তখনও বাজারে অনেক নেতিবাচক আবহ ছিল, অনেক অভিযোগ আনা হচ্ছিল। কিন্তু আজ যিনিই একে দেখবেন, অবশ্যই খুশি হবেন, সাধারণ মানুষের জীবনে এ ধরণের ব্যবস্থার কত না গুরুত্ব থাকে! আর দেশে এরকম নগর পরিষদ কম রয়েছে, যেখানে এরকম নিজেদের দায়িত্বের বাইরে এ ধরণের অতিরিক্ত আধুনিক স্বাস্থ্য পরিষেবার ব্যবস্থা করা হয়েছে।


    আর সেজন্যই আমেদাবাদ নগর পৌর পরিষদ বিশেষ রূপে অভিনন্দনযোগ্য। ২০১২ থেকে যাঁরাই এর দায়িত্বে আছেন, নিজেদের বুদ্ধি, কৌশল এবং সামর্থ্যকে সমর্পণভাব নিয়ে প্রয়োগ করেছেন – তাঁরা সকলেই অভিনন্দনযোগ্য। তাঁদের প্রচেষ্টায় আজ এত উন্নত বিশ্বমানের হাসপাতাল শুধু গুজরাট নয়, অন্যান্য রাজ্যের সমস্ত শহরের কাছে উদাহরণস্বরূপ হয়ে উঠেছে। ১,৫০০ শয্যাবিশিষ্ট এই হাসপাতালের প্রতিটি ঘর, প্রতিটি শয্যা, সমগ্র ক্যাম্পাসই পরিচ্ছন্ন – আধুনিকতা ও পরিবেশ-বান্ধব পরিবেশের আশ্চর্য সমন্বয়ে গড়ে ওঠা। এটি এখানকার প্রথম সরকারি হাসপাতাল, যেখানে নিজস্ব হেলিপ্যাড রয়েছে, এয়ার অ্যাম্বুলেন্স অবতরণের সুবিধা রয়েছে।


    বন্ধুগণ, আমার মনে আছে, ২০০০ সালের আগে পর্যন্ত গুজরাটে ভালো সরকারি হাসপাতালের ব্যবস্থা ছিল না, যথেষ্ট প্রশিক্ষিত ও অভিজ্ঞ চিকিৎসক এবং দক্ষ মানবসম্পদের অভাব ছিল।


    তখন মানুষ সরকারি হাসপাতালে যাওয়া এড়াতেন। কিন্তু সম্পন্ন লোকেদেরই শুরু ভালো ও বড় হাসপাতালে চিকিৎসা করানোর সামর্থ্য ছিল। এই বিষয়টি আমার মনকে অত্যন্ত পীড়া দিত। সেজন্য এই পরিস্থিতি থেকে মুক্তি পেতে আমি মুখ্যমন্ত্রী হিসেবে অনেক নীতিগত সিদ্ধান্ত নিয়েছি। আমরা নতুন সরকারি হাসপাতাল ও মেডিকেল কলেজ গড়ে তুলি। সবচাইতে বেশি জোর দিয়েছি মেডিকেল কলেজে পড়ুয়াদের আসন সংখ্যা বৃদ্ধির দিকে।


    এখন আমি এটা দেখে আনন্দিত এই যে আজ গুজরাট শুধু গুজরাটবাসীকেই নয়, অন্যান্য রাজ্যের এবং অন্যান্য দেশের মানুষকেও উন্নত চিকিৎসা পরিষেবা প্রদানের সামর্থ্য রাখে।


    বিগত দেড় দশকে গুজরাটে চিকিৎসা পর্যটনও বৃদ্ধি পেয়েছে, বিদেশ থেকে অনেকে এখন নিরাময়ের জন্য গুজরাট আসছেন। সর্দার বল্লবভাই প্যাটেল হাসপাতাল এখন আরেকটি উল্লেখযোগ্য সংযোজনরূপে এখানকার স্বাস্থ্য ক্ষেত্রকে আরও শক্তি যোগাবে। আয়ুষ্মান ভারত যোজনার ক্ষেত্রেও এই অত্যাধুনিক হাসপাতাল একটি উল্লেখযোগ্য সংযোজন।


    সাধারণত, এত বড় ঝাঁ-চকচকে হাসপাতাল দেখে গরিব মানুষ ঘাবড়ে যান। তাঁরা ভাবেন যে ওখানে তো অনেক বেশি খরচ করে চিকিৎসা করাতে হবে। কিন্তু আমি অত্যন্ত আনন্দিত যে সর্দার প্যাটেলের নামাঙ্কিত এই হাসাপাতালে আয়ুষ্মান ভারত যোজনার মাধ্যমে বিনামূল্যে চিকিৎসা হবে।


    ভাই ও বোনেরা, আয়ুষ্মান ভারত, প্রধানমন্ত্রী জন-আরোগ্য যোজনা অত্যন্ত কম সময়ের মধ্যে দেশের গরিবদের মনে চিকিৎসা বিষয়ে একটি নিরাপত্তার আশ্বাস যোগাতে পেরেছে। আজ দেশের প্রায় ৫০ কোটি গরিব ভাই ও বোনেদের মনে আস্থা জেগেছে যে, কঠিন রোগের সময় সরকার তাঁদের পাশে দাঁড়াবে। নিজস্ব বাড়ি বন্ধক রাখার প্রয়োজন হবে না। পকেটে টাকা না থাকলেও … চিকিৎসা সম্ভব! গরিবদের মনে আজ এই আস্থা জেগেছে।


    বন্ধুগণ, অনেকে এই প্রকল্পকে ‘মোদী কেয়ার’ বলেন। এর সাফল্য বোঝা যায় পরিসংখ্যান থেকে। মাত্র ১০০ দিনের মধ্যে এই প্রকল্পের মাধ্যমে দেশের হাসপাতালগুলিতে ৬০ লক্ষ গরিব মানুষের বিনামূল্যে চিকিৎসা হয়েছে কিংবা চিকিৎসা চলছে। এই প্রকল্পের মাধ্যমে গড়ে প্রতিদিন দেশে দশ হাজার গরিব মানুষের নিঃশুল্ক চিকিৎসা চলছে। এই মানুষেরা বছরের পর বছর ধরে অর্থের অভাবে চিকিৎসা ছাড়াই নিজেদের ভাগ্যের হাতে ছেড়ে দিয়ে মৃত্যুর জন্য দিন গুণছিলেন। অনেকের সামান্য সামর্থ্য থাকলেও সেই টাকা নিজের দূরারোগ্য ব্যাধির চিকিৎসায় খরচ করে ছেলে-মেয়েদের ভবিষ্যৎ অন্ধকারে ঠেলে দিতে চাইছিলেন না। আজ আয়ুষ্মান ভারত যোজনা তাঁদের পাশে দাঁড়িয়েছে।


    বন্ধুগণ, দেশের প্রত্যেক নাগরিক যাতে সুস্থ থাকেন, গরিব ও মধ্যবিত্ত পরিবারের মানুষরা যাতে সুলভে উন্নত স্বাস্থ্য পরিষেবা পান তা সুনিশ্চিত করতে সরকার দিন-রাত এক করে কাজ করে যাচ্ছে। এক্ষেত্রে কেন্দ্রীয় সরকার জেনেরিক ওষুধকে অগ্রাধিকার দিয়েছে। আমরা প্রধানমন্ত্রী জন-ঔষধি খোলার একটি অভিযান শুরু করেছি। ইতিমধ্যে সারা দেশে প্রায় ৫ হাজারেরও বেশি কেন্দ্র খোলা হয়েছে। এই কেন্দ্রগুলিতে জেনেরিক ওষুধগুলির দাম বাজার দরের থেকে প্রায় ৫০ শতাংশ কম। এতে যাঁদের ডায়বেটিস ও অন্যান্য দীর্ঘমেয়াদি চিকিৎসা চলছে, সে সব পরিবারের মানুষদের অনেক টাকা সাশ্রয় হচ্ছে। তাছাড়া, গত সাড়ে চার বছরে সরকার সাড়ে আটশ’রও বেশি ওষুধ এবং শল্যচিকিৎসার উপকরণের অধিকতম মূল্য নির্ধারণ করেছে যাতে এর থেকে বেশি দামে কেউ জীবনদায়ী ওষুধ কিংবা অন্যান্য উপকরণ বিক্রি না করতে পারে, তা দেখতে কঠিন তদারকি ব্যবস্থা চালু করা হয়েছে। উদাহরণস্বরূপ, হৃদচিকিৎসার জন্য জরুরি স্টেন্টের মূল্য ৮৫ শতাংশ এবং হাঁটু শল্যচিকিৎসায় ব্যবহৃত ইমপ্ল্যান্টের মূল্য ৭০ শতাংশ হ্রাস পেয়েছে। ফলে, দেশের জনগণের বছরে প্রায় ১,৫০০ কোটি টাকা সাশ্রয় হচ্ছে। তাছাড়া দেশে কিডনি বা বৃক্কের চিকিৎসার জন্য সাড়ে চারশ’টি ডায়লিসিস কেন্দ্র খোলা হয়েছে। গত বছর পর্যন্ত সেগুলিতে প্রায় ৩৫ লক্ষ সেশনে বিনামূল্যে ডায়লিসিস পরিষেবা প্রদান করা হয়েছে। প্রতি সেশনে গরিব রোগীদের প্রায় দু’হাজার টাকা সাশ্রয় হচ্ছে।


    বন্ধুগণ, বিজেপি-র নেতৃত্বে কেন্দ্রীয় সরকার দেশের গ্রামে গ্রামে প্রাথমিক স্বাস্থ্য পরিষেবার পাশাপাশি ডাক্তারি পড়ার সুযোগ বাড়িয়েছে। সারা দেশে ১৮ হাজারেরও বেশি এমবিবিএস এবং ১৩ হাজারেরও বেশি স্নাতকোত্তর আসন বাড়ানো হয়েছে। মধ্যবিত্ত পরিবারের যেসব ছেলে-মেয়েরা স্বাস্থ্য পরিষেবাকে পেশা হিসেবে বেছে নিতে চান, তাঁদের জন্য অনেক সুযোগ বেড়েছে। গুজরাটের বিভিন্ন মেডিকেল কলেজে কয়েক হাজার আসন বৃদ্ধি পেয়েছে। দেশের প্রত্যেক তিনটি সংসদীয় এলাকায় একটি করে মেডিকেল কলেজ স্থাপনের প্রকল্পের কাজ এগিয়ে চলেছে।


    বন্ধুগণ, স্বাস্থ্য পরিষেবাকে এতটা অগ্রাধিকার দেওয়ার ফলে বেসরকারি হাসপাতালের নেটওয়ার্কও বিস্তৃত হচ্ছে। ‘আয়ুষ্মান ভারত যোজনা’র ফলে ছোট ছোট শহরগুলিতেও উন্নতমানের বেসরকারি হাসপাতালের চাহিদা বৃদ্ধি পাচ্ছে। ফলে অনেক প্রান্তিক শহরেও দ্রুতগতিতে অত্যাধুনিক বেসরকারি হাসপাতাল গড়ে উঠছে। ফলে, চিকিৎসক, সেবিকা ও অন্যান্য প্রশিক্ষিত স্বাস্থ্যকর্মীদের চাহিদা বৃদ্ধি পাচ্ছে। এভাবেই স্বাস্থ্য পরিষেবা দেশে কর্মসংস্থানের সুযোগ অনেক বাড়িয়ে দিয়েছে।


    ভাই ও বোনেরা, সম্প্রতি শিক্ষা, প্রশিক্ষণ এবং কর্মসংস্থানের ক্ষেত্রে সরকার সাধারণবর্গের দরিদ্র ছাত্রছাত্রীদের জন্য ১০ শতাংশ আসন সংরক্ষণ সুনিশ্চিত করেছে। সবার আগে আয়ুষ্মান ভারত প্রকল্প বাস্তবায়নের জন্য আমি গুজরাট সরকারকে অনেক অভিনন্দন জানাই।


    বন্ধুগণ, জাতি, বর্ণ, সম্প্রদায়ের ঊর্ধ্বে উঠে গরিবদের জন্য এই সংরক্ষণের দাবি কয়েক দশকের পুরনো। কিন্তু রাজনৈতিক ইচ্ছাশক্তির অভাবে কোন শাসকদলের সংবিধান সংশোধন করে এই নতুন সংরক্ষণ চালু করার ক্ষমতা কারোর হয়নি। কিন্তু বর্তমান কেন্দ্রীয় সরকার সাহসের পরিচয় দিয়ে এই দাবি পূরণ করে দিয়েছে। অন্য কোন বর্গের অধিকার খর্ব না করে আমরা উচ্চবর্ণের দরিদ্রদের জন্য এই ১০ শতাংশ সংরক্ষণ চালু করেছি।এতে সামাজিক সাম্যের নতুন দরজা খুলবে।


    বন্ধুগণ, কেন্দ্রীয় সরকার সিদ্ধান্ত নিয়েছে যে শিক্ষাপ্রতিষ্ঠানগুলিতে এই সংরক্ষণ এ বছর থেকেই চালু করা হবে। দেশের ৯০০ বিশ্ববিদ্যালয় এবং প্রায় ৪০ হাজার মহাবিদ্যালয়ে এ বছরই ছাত্র ভর্তির সময় এই সংরক্ষণের ব্যবস্থা থাকবে। টেকনিক্যাল, নন-টেকনিক্যাল এবং ম্যানেজমেন্ট – সকল ক্ষেত্রেই সেজন্য ১০ শতাংশ নতুন আসন সংখ্যা বৃদ্ধি করা হবে।


    ভাই ও বোনেরা, আমাদের সরকার দেশে সকল সুযোগের ক্ষেত্রে সাম্য স্থাপনে দায়বদ্ধ। আমাদের যুবশক্তিই নতুন ভারতের আসল শক্তি। তারা উপযুক্ত সুযোগ পেলে তবেই নিজেদের প্রাণশক্তির সঠিক প্রয়োগ করতে পারবে। এতদিন সুযোগের বৈষম্য প্রতিভাকে যেভাবে বঞ্চিত করতো আমরা এই বন্টনকে অতীতের বিষয়ে পরিণত করতে পেরেছি। আমরা জানি যে গরিবের জীবনের সংঘর্ষ কেমন হয়। সেজন্য আমরা সম্পূর্ণ নিষ্ঠার সঙ্গে সমাজের প্রত্যেক ক্ষেত্রে সাম্য স্থাপনে দায়বদ্ধ।


    ভাই ও বোনেরা, সারা দেশের গ্রাম ও শহরে, গরিব ও মধ্যবিত্তরা কেউ যাতে আমাদের উন্নয়ন যাত্রায় পিছিয়ে না পারেন, সেদিকে লক্ষ্য রেখে আমাদের সরকার লাগাতার কাজ করে যাচ্ছে। আমরা সবাই মিলে এ পথে পূর্ণগতিতে এগিয়ে চলেছি। এখানকার উন্নত স্বাস্থ্য পরিষেবার জন্য আপনাদের আরেকবার অভিনন্দন জানাই। আমি চাই না যে এমন কোনও পরিস্থিতি সৃষ্টি হোক যাতে আপনাদের হাসপাতালে যেতে হয়। কিন্তু কেউ যখন বাধ্য হয়ে আসবেন, তখন যেন অত্যাধুনিক ও সুলভ স্বাস্থ্য পরিষেবার মাধ্যমে দ্রুত আরোগ্য লাভ করেন। আপনাদের সকলকে এই শুভেচ্ছা জানিয়ে, এই সকল প্রচেষ্টার জন্য আমেদাবাদ নগর পৌর পরিষদকে অনেক অনেক সাধুবাদ জানাই।


    ধন্যবাদ।


    CG/SB/DM/….23rd Jan, 2019

    
    
    (Release ID: 1561122) Visitor Counter : 1