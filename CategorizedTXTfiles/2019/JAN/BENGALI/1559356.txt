      প্রধানমন্ত্রীরদপ্তর

      আগ্রায় আরও নিরাপদ ও পর্যাপ্ত জল সরবরাহের জন্য প্রধানমন্ত্রী গঙ্গাজল প্রকল্পের সূচনা করলেন
      
      আগ্রাকে পর্যটক-বান্ধব স্মার্ট সিটি হিসাবে গড়ে তোলা হচ্ছে – আগ্রা স্মার্ট শহরে ইন্টিগ্রেটেড কমান্ড অ্যান্ড কন্ট্রোল সেন্টার গড়ে তোলা হবে
      
      প্রধানমন্ত্রী আগ্রায় এসএন মেডিকেল কলেজের মানোন্নয়নের সূচনা করলেন
      
      পঞ্চধারা – উন্নয়নের পাঁচটি দিক, দেশের অগ্রগতির মূল চাবিকাঠি : প্রধানমন্ত্রী
      
      আগ্রার জন্য ২ হাজার ৯০০ কোটি টাকার একাধিক উন্নয়নমূলক প্রকল্পের সূচনা

      Posted On: 10 JAN 2019 3:08PM by PIB Kolkata

    নয়াদিল্লি , ০৯ জানুয়ারি, ২০১ ৯


    আগ্রায় পর্যটন পরিকাঠামোর উন্নয়ন ও সম্প্রসারণে গতি আনতে প্রধানমন্ত্রী শ্রী নরেন্দ্র মোদী আগ্রা শহর ও সংলগ্ন এলাকার জন্য ২ হাজার ৯০০ কোটি টাকা মূল্যের একাধিক উন্নয়নমূলক প্রকল্পের সূচনা করেছেন।


    আগ্রা শহরবাসীদের আরও বেশি নিরাপদ ও পর্যাপ্ত পরিমাণে জল সরবরাহের জন্য গঙ্গাজল প্রকল্প প্রধানমন্ত্রী জাতির উদ্দেশে উৎসর্গ করেন। এই প্রকল্পে রূপায়ণে খরচ ধরা হয়েছে ২ হাজার ৮৮০ কোটি টাকা। প্রকল্পটি রূপায়িত হলে এই শহরে পানীয় জলের চাহিদা পূরণ হবে। প্রকল্পের মাধ্যমে প্রতি সেকেন্ডে ১৪০ ঘন ফুট জল সরবরাহ করা হবে।


    প্রধানমন্ত্রী আগ্রা স্মার্ট সিটির জন্য ইন্টিগ্রেটেড কমান্ড অ্যান্ড কন্ট্রোল সেন্টার গড়ে তুলতে এক কর্মসূচির শিলান্যাস করেন। এই কর্মসূচির মাধ্যমে শহরে নজরদারি ক্যামেরা বা সিসি টিভি বসানো হবে। এর ফলে, শহরের সুরক্ষা ও নিরাপত্তার ওপর প্রতিনিয়ত নজর রাখা যাবে। এই কর্মসূচি আগ্রা শহরকে এক আধুনিক বিশ্ব মানের স্মার্ট সিটি হিসাবে গড়ে তুলতে সাহায্য করবে। এমনকি, জনপ্রিয় পর্যটন কেন্দ্র হিসাবে আগ্রার যে মর্যাদা রয়েছে তার সঙ্গে এই কর্মসূচি যথোপযুক্ত হয়ে উঠবে। কর্মসূচিটি রূপায়ণে খরচ ধরা হয়েছে ২৮৫ কোটি টাকা।


    আগ্রার কোঠিমীনা বাজারে এক সভায় প্রধানমন্ত্রী বলেন, ‘গঙ্গাজল প্রকল্প এবং সিসি টিভি ক্যামেরা বসানোর মতো কর্মসূচিগুলি রূপায়ণের মাধ্যমে আগ্রাকে এক স্মার্ট সিটি হিসাবে গড়ে তোলার লক্ষ্যে আমরা অগ্রসর হচ্ছি’। এই সুযোগ-সুবিধাগুলি আরও বেশি পর্যটক আকৃষ্ট করার ক্ষেত্রে সহায়ক হবে বলেও শ্রী মোদী অভিমত প্রকাশ করেন।


    আয়ুষ্মান ভারত যোজনার আওতায় প্রধানমন্ত্রী আগ্রার এসএন মেডিকেল কলেজের মানোন্নয়নের লক্ষ্যে এক প্রকল্পের শিলান্যাস করেন। ২০০ কোটি টাকার এই প্রকল্পটি রূপায়িত হলে হাসপাতালের মহিলা রোগী বিভাগে প্রসবকালীন মহিলাদের জন্য আরও ১০০টি শয্যা যুক্ত হবে। সেই সঙ্গে, সমাজে দুর্বলতর শ্রেণীর মানুষের, বিশেষ করে মহিলাদের স্বাস্থ্য ও মাতৃত্বকালীন চিকিৎসা পরিচর্যা ব্যবস্থায় উন্নতি ঘটবে। আয়ুষ্মান ভারত কর্মসূচির উচ্ছ্বসিত প্রশংসা করে প্রধানমন্ত্রী বলেন, এই কর্মসূচি শুরু হওয়ার ১০০ দিনের মধ্যেই ৭ লক্ষেরও বেশি মানুষ উপকৃত হয়েছেন।


    সাধারণ শ্রেণীর গরিব মানুষের জন্য ১০ শতাংশ সংরক্ষণ প্রসঙ্গে শ্রী মোদী বলেন, গরিব মানুষের কল্যাণে এ এক সঠিক পদক্ষেপ। অন্যান্য শ্রেণীর ছাত্রছাত্রীদের যাতে অসুবিধায় পড়তে না হয়, তা সুনিশ্চিত করতে শিক্ষা প্রতিষ্ঠানগুলিতে আরও বেশি সংখ্যক আসনের ব্যবস্থা করা হবে বলেও শ্রী মোদী স্পষ্টভাবে জানান। এ প্রসঙ্গে প্রধানমন্ত্রী বলেন, ‘সাধারণ শ্রেণীর গরিব মানুষের জন্য সংরক্ষণের পাশাপাশি, উচ্চতর শিক্ষা, প্রযুক্তি ও পেশাদারী প্রতিষ্ঠানগুলিতে শিক্ষার সুযোগ-সুবিধা আরও বাড়াতে আমরা এক গুরুত্বপূর্ণ পদক্ষেপ নিয়েছি। উচ্চতর শিক্ষা প্রতিষ্ঠানগুলিতে পড়ুয়াদের আসন সংখ্যা ১০ শতাংশ বৃদ্ধি করা হয়েছে। আমরা এমন কোনও ব্যবস্থা গ্রহণ করিনি, যার দরুণ কোনও ব্যক্তি অধিকার থেকে বঞ্চিত হবেন”।


    শ্রী মোদী আরও বলেন, ‘সাড়ে চার বছর আগে দুর্নীতির বিরুদ্ধে লড়াইয়ে আপনারা আমাকে যে অধিকার দিয়েছেন, তার পূর্ণ বাস্তবায়নে আমি যথাসাধ্য চেষ্টা করে আসছি। এই কারণেই কিছু মানুষ ‘চৌকিদার’ – এর বিরুদ্ধে এক জোট হয়েছেন’। বর্তমান কেন্দ্রীয় সরকারের অগ্রাধিকারপ্রাপ্ত বিষয়গুলির ওপর গুরুত্ব দিয়ে প্রধানমন্ত্রী পঞ্চধারা বা পাঁচটি দিশা, যা দেশের উন্নয়নের মূল চাবিকাঠি, সে প্রসঙ্গে তাঁর অঙ্গীকারের কথা পুনরায় ব্যক্ত করেন। অগ্রাধিকারপ্রাপ্ত এই পাঁচটি দিক হ’ল – শিশুদের শিক্ষা, কৃষকের জন্য জলসেচ, যুবদের জীবন-জীবিকা, বয়স্কদের জন্য ওষুধপত্র এবং প্রত্যেকের অভাব-অভিযোগ নিষ্পত্তি।


    প্রধানমন্ত্রী অম্রুত প্রকল্পের আওতায় আগ্রার পশ্চিমাঞ্চলে নিকাশী ব্যবস্থার মানোন্নয়নের জন্য এক প্রকল্পের শিলান্যাস করেন। এই উদ্যোগের ফলে ৫০ হাজার বাড়ির নিকাশী ব্যবস্থার উন্নতি ঘটবে।


    CG/BD/SB

    
    
    (Release ID: 1559356) Visitor Counter : 69
    
    
      Read this release in: English