      প্রধানমন্ত্রীরদপ্তর

      প্রধানমন্ত্রী ২৭ জানুয়ারি তামিলনাড়ুর মাদুরাই সফর করবেন
      Posted On: 26 JAN 2019 2:19PM by PIB Kolkata


    নয়াদিল্লি , ২৫ জানুয়ারি, ২০১৯


    প্রধানমন্ত্রী শ্রী নরেন্দ্র মোদী আগামী ২৭শে জানুয়ারি তামিলনাড়ুর মাদুরাই সফরে যাচ্ছেন। মাদুরাই ও সংলগ্ন এলাকায় স্বাস্থ্য পরিচর্যা ও পরিষেবা ক্ষেত্রের প্রসারে প্রধানমন্ত্রীর এই সফরের বিশেষ তাৎপর্য রয়েছে। তিনি সেখানে মাদুরাই এইম্‌স-এর শিলান্যাসের পাশাপাশি, তিনটি সরকারি মেডিকেল কলেজের মানোন্নয়ন কাজের সূচনা করবেন। এছাড়াও, তিনি সেখানে, মাদুরাইয়ের রাজাজি মেডিকেল কলেজ, থাঞ্জাভুর মেডিকেল কলেজ এবং তিরুনেলভেলি মেডিকেল কলেজের সুপার স্পেশালিটি ব্লকের উদ্বোধন করবেন। এই উপলক্ষে শ্রী মোদী এক জনসভাতেও ভাষণ দেবেন।


    প্রধানমন্ত্রী মাদুরাইয়ে এইম্‌স-এর শিলান্যাস উপলক্ষে ফলকের আবরণ উন্মোচন করবেন। উল্লেখ করা যেতে পারে, কেন্দ্রীয় মন্ত্রিসভার গত ১৭ই ডিসেম্বরের বৈঠকে মাদুরাইয়ের থোপ্পুরে এই চিকিৎসা প্রতিষ্ঠান স্থাপনের অনুমতি দেওয়া হয়। ২০১৫-১৬-র কেন্দ্রীয় বাজেটে তামিলনাড়ুতে এইম্‌স স্থাপনের ঘোষণা করা হয়। মাদুরাই এইম্‌স প্রতিষ্ঠান নির্মাণে ১,২৬৪ কোটি টাকা বাজেট বরাদ্দ করা হয়েছে। কেন্দ্রীয় সরকার এর পুরো ব্যয়ভার বহন করবে। ২০২২-এর সেপ্টেম্বর নাগাদ প্রতিষ্ঠান নির্মাণের কাজ সম্পন্ন হবে। এই এইম্‌স প্রতিষ্ঠানে আপৎকালীন বা ট্রমা কেয়ার ইউনিটে ৩০টি শয্যা, আইসিইউ ও ক্রিটিক্যাল কেয়ার ইউনিটে ৭৫টি শয্যা, সুপার স্পেশালিটি ইউনিটে ২১৫টি শয্যা, অস্ত্রপচার ও মেডিকেল ইউনিটে ২৮৫টি শয্যা, আয়ুষ চিকিৎসা ও প্রাইভেট ওয়ার্ডে ৩০টি শয্যা সহ মোট ৭৫০টি শয্যা থাকছে। এছাড়াও, পৃথকভাবে প্রশাসনিক ব্লক, প্রেক্ষাগৃহ, রাত্রিকালীন আবাস, অতিথি নিবাস, হস্টেল ও কর্মী আবাসন গড়ে তোলা হবে।


    এই চিকিৎসা প্রতিষ্ঠানে উচ্চশিক্ষা ও গবেষণার পাশাপাশি, স্নাতকোত্তর মেডিকেল চিকিৎসায় বিশেষ গুরুত্ব দেওয়া হবে। এজন্য এমবিবিএস পর্যায়ে ১০০টি আসন এবং নার্সিং-এ ৬০টি আসন থাকছে।


    প্রধানমন্ত্রী মাদুরাইয়ের রাজাজি, তাঞ্জাভুর এবং তিরুনেলভেলি – এই তিনটি মেডিকেল কলেজে যে সুপার স্পেশালিটি ব্লকগুলির উদ্বোধন করবেন তার জন্য ব্যয় হয়েছে ৪৫০ কোটি টাকা। প্রতিটি মেডিকেল কলেজের সুপার স্পেশালিটি ব্লক নির্মাণে খরচ পড়েছে ১৫০ কোটি টাকা। এর মধ্যে কেন্দ্রীয় সরকার ১২৫ কোটি টাকা এবং রাজ্য সরকার বাকি ২৫ কোটি টাকা দিয়েছে। রাজাজি মেডিকেল কলেজের সুপার স্পেশালিটি ব্লকে ৩২০টি শয্যা, তাঞ্জাভুর মেডিকেল কলেজের সুপার স্পেশালিটি ব্লকে ২৯০টি শয্যা এবং তিরুনেলভেলি মেডিকেল কলেজের সংশ্লিষ্ট ব্লকে ৩৩০টি শয্যা থাকছে।


    প্রধানমন্ত্রী স্বাস্থ্য সুরক্ষা যোজনার আওতায় সারা দেশে ২০টি এইম্‌স এবং ৭৩টি মেডিকেল কলেজের মানোন্নয়নের যে কর্মসূচি গ্রহণ করা হয়েছে, তার অঙ্গ হিসাবে এই প্রকল্পগুলি রূপায়িত হচ্ছে। এই মেডিকেল কলেজগুলির মানোন্নয়ন তথা মাদুরাইয়ে নতুন এইম্‌স চালু হলে মাদুরাই ও সংলগ্ন এলাকার বহু মানুষের স্বাস্থ্য পরিষেবার চাহিদা মিটবে।


    CG/ BD /DM

    
    
    (Release ID: 1561507) Visitor Counter : 44
    
    
      Read this release in: English