      প্রধানমন্ত্রীরদপ্তর

      ১৭ জানুয়ারি, ২০১৯ তারিখে গুজরাটের আমেদাবাদে শপিং ফেস্টিভ্যালের উদ্বোধনী অনুষ্ঠানে প্রধানমন্ত্রীর ভাষণ
      Posted On: 29 JAN 2019 5:59PM by PIB Kolkata


    নয়াদিল্লি, ১৭ জানুয়ারি, ২০১৯


    এখানে উপস্থিত সমস্ত ভাই ও বোনেরা,


    বন্ধুগণ, সাধারণত বৃহৎ বাণিজ্যিক শীর্ষ সম্মেলনের সঙ্গে এ ধরণের আয়োজন আমরা বিদেশেই দেখে থাকি। এখন ‘ভাইব্র্যান্ট গুজরাট’-এর পাশাপাশি আমেদাবাদ শপিং ফেস্টিভ্যালের সূচনা একটি প্রশংসনীয় উদ্যোগ। এই আয়োজনের প্রতি আপনাদের উৎসাহ আমি অনুভব করতে পারছি।


    আমাকে বলা হয়েছে যে গুজরাটের বিভিন্ন প্রান্ত থেকে হকার থেকে শুরু করে শপিং মলের মালিক পর্যন্ত ব্যবসায়ীরা এই উৎসবে সামিল হয়েছেন। হস্তশিল্পীদের থেকে শুরু করে বৈদ্যুতিন কারিগর এবং হোটেল, রেস্তোরাঁর সঙ্গে যুক্ত ব্যবসায়ীরা নিজ নিজ পণ্যের প্রচার ও প্রসারের জন্য এখানে এসে পৌঁছেছেন।


    খাদি এবং অন্যান্য হস্তকলার সঙ্গে যুক্ত কারিগর ও শিল্পীদের জন্য এখানে ‘সরস’ মেলারও আয়োজন করা হয়েছে। একটু আগে যখন আমি স্টলগুলি ঘুরে দেখতে গিয়েছিলাম, সেখানে গুজরাটের ঐতিহ্যময় হস্তশিল্পের অসাধারণ সব পণ্য আমি দেখেছি।


    উৎসবে গুজরাটের বাইরে থেকেও অনেক শিল্পোদ্যোগীরা এখানে এসেছেন বস্ত্রশিল্প, গহনা শিল্প, বৈদ্যুতিন শিল্প – আমাদের পুরাতন সংস্কৃতি ও আধুনিকতার এক অদ্ভুত সমাবেশ এই উৎসবে হয়েছে। বিশেষ করে, ‘বিরাসত’ মেলায় এই উদ্ভুত সমন্বয় দেখার মতো। আমি আপনাদের সবাইকে অনুরোধ জানাই যে সময় পেলে আপনারা সকলে অবশ্যই বিরাসত মেলা প্রাঙ্গণ ঘুরে আসবেন।


    পাটনের পটোলা থেকে শুরু করে বান্ধনী শাড়ি, বস্ত্রে আয়না বসানো হস্তশিল্প, কচ্ছের হস্তশিল্প, জনজাতি অঞ্চলের নানা কলাকৃতি, বাঁশজাত শিল্প, পাটজাত শিল্প এমনই আরও কত কিছু। এখানে আমি দেখেছি, খম্বাতের পাথর দিয়ে তৈরি কিছু জিনিস। জনজাতিদের বার্লি পেইন্টিং। এগুলি সব গুজরাটের সাংস্কৃতিক সমৃদ্ধির এক একটি উজ্জ্বল উদাহরণ।


    আমাদের দেশে এ ধরণের নানা জিনিস ও শিল্পের এত ব্যাপক, বিশাল সংগ্রহ রয়েছে যে এগুলির মাধ্যমে গোটা বিশ্বে আমরা অনেক দ্রুত নিজেদেরকে মেলে ধরতে পারি। এ ধরণের উৎসব নিশ্চিতভাবেই ক্ষুদ্র শিল্পগুলির ক্ষেত্রে অত্যন্ত সহায়ক হয়। তারা নিজেদের প্রকাশের একটি বড় মঞ্চ পায়।


    বন্ধুগণ, আমাদের সরকার দেশে ব্যবসা-বাণিজ্যের প্রসারে অনুকূল আবহ গড়ে তুলতে নিত্যনতুন প্রচেষ্টা চালিয়ে যাচ্ছে। বিগত সাড়ে চার বছরে আমরা অসংখ্য আইনকে সরল করেছি। পুরনো আইনগুলিকে বাতিল করে নতুন স্বচ্ছ ব্যবস্থা চালু করেছি। এসব কিছুর পরিণাম হল চার বছর আগে যেখানে আমরা সহজে ব্যবসা-বাণিজ্য করার আন্তর্জাতিক তালিকায় ১৪২ নম্বরে ছিলাম, সেখানে আজ আমরা ৭৭ নম্বর স্থানে পৌঁছে গিয়েছি। অর্থাৎ, ৬৫ ধাপ এগিয়েছি। পরিবর্তন একেই বলে। বিদ্যুৎ ও পানীয় জলের সংযোগ, পরিবেশ সংক্রান্ত ছাড়পত্র, নির্মাণ কাজের জন্য অনুমতি কিংবা পরিবহণ নিয়মাবলী – এই প্রতিটি ব্যবস্থা আমরা আগের তুলনায় অনেক সহজ করেছি।


    পণ্য ও পরিষেবা কর বা জিএসটি দেশে একটি সৎ বাণিজ্য ব্যবস্থা গড়ে তোলার লক্ষ্যে অত্যন্ত বড় পদক্ষেপ। আগে যে কয়েক ডজন কর দিতে হত তার পরিবর্তে এখন একটি কর দিলেই হয়ে যায়। সম্প্রতি জিএসটি কাউন্সিল সিদ্ধান্ত নিয়েছে যে এখন ৪০ লক্ষ টাকা পর্যন্ত লেনদেনের ক্ষেত্রে ব্যবসায়ীদের পণ্য ও পরিষেবা কর নিবন্ধীকরণ অনিবার্য নয়। আগে, এই সীমা ২০ লক্ষ টাকা পর্যন্ত ছিল।


    বন্ধুগণ, জিএসটি ব্যবস্থাকে আরও শক্তিশালী এবং সরল করে তোলার প্রচেষ্টা লাগাতার জারি রয়েছে। আপনাদের মতো ব্যবসায়ী এবং গ্রাহকদের পরামর্শ এবং অভিজ্ঞতার নিরিখে নিরন্তর সংস্কার প্রক্রিয়া চালু রয়েছে।


    ভাই ও বোনেরা, ক্ষুদ্র, অতিক্ষুদ্র ও মাঝারি শিল্প আমাদের অর্থ ব্যবস্থার মেরুদণ্ড। ভারত যত পণ্য রপ্তানি করে, তার ৪০ থেকে ৪৫ শতাংশ এই ক্ষুদ্র, অতিক্ষুদ্র ও মাঝারি শিল্পজাত। আপনাদের মতো শিল্পোদ্যোগীদের ক্ষমতায়নকে আরও বৃদ্ধি করতে সরকার ছোট ছোট পণ্যের রপ্তানিতে জোর দিচ্ছেন।


    দু-আড়াই মাস আগেই সরকার সিদ্ধান্ত নিয়েছে যে জিএসটি নিবন্ধীকৃত প্রত্যেক ক্ষুদ্র, অতিক্ষুদ্র ও মাঝারি শিল্পোদ্যোগকে ১ কোটি টাকা পর্যন্ত নতুন ঋণ বা ইনক্রিমেন্টাল লোনের ক্ষেত্রে সুদের হারে ২ শতাংশ ছাড় দেওয়া হয়েছে। বিশেষ করে, আমাদের রপ্তানিকারক ভাই-বোনেদের উৎসাহ প্রদানের জন্য সরকার জাহাজে মাল ওঠানোর আগে থেকে মাল বিদেশি বন্দরে নামানো পর্যন্ত নানা স্তরে যে ঋণের প্রয়োজন হয়, সেখানেও সুদের হারে ছাড় ৩ শতাংশ থেকে বাড়িয়ে ৫ শতাংশ করা হয়েছে। তাছাড়া এবছরের গোড়াতেই সরকার ক্ষুদ্র শিল্পের স্বার্থ-সংশ্লিষ্ট একটি গুরুত্বপূর্ণ সিদ্ধান্ত নিয়েছে। এর দ্বারা বস্ত্রশিল্প, চর্মশিল্প, হস্তশিল্পের যন্ত্রপাতির সঙ্গে যুক্ত শিল্পোদ্যোগীদের অনেক লাভ হবে।


    বন্ধুগণ, এতদিন জাহাজে মাল পাঠানোর আগে ধারের ক্ষেত্রে যে সুদে ছাড় দেওয়া হত, তার লাভ নির্মান ক্ষেত্রের সঙ্গে যুক্ত শিল্পগুলিও পেত। এর সঙ্গে সওদাগর রপ্তানিকারকদের যুক্ত করার দাবি ছিল দীর্ঘদিনের। এতে ক্ষুদ্র, অতিক্ষুদ্র ও মাঝারি শিল্পক্ষেত্রের বড় ভূমিকা রয়েছে।


    দু’সপ্তাহ আগে সরকার এই দাবি মেনে নিয়েছিল। ফলে রপ্তানিকারক ক্ষুদ্র ব্যবসায়ীদের আনুমানিক প্রায় ৬০০ কোটি টাকা লাভ হবে।


    ছোট ও মাঝারি শিল্পগুলি যাতে নতুন নতুন বাজার পায়, ‘ক্যাশ ফ্লো’-তে যাতে কোন সমস্যা না হয় তা সুনিশ্চিত করতে সরকার অনেক নতুন ব্যবস্থাও শুরু করেছে।


    বন্ধুগণ, সরকার একটি অনলাইন মঞ্চ অর্থাৎ ‘গভর্নমেন্ট ই-মার্কেট প্লেস’ও বানিয়েছে। এই মঞ্চের বৈশিষ্ট্য হল কেন্দ্রীয় সরকারের প্রত্যেক বিভাগের অধিকাংশ কেনাকাটা এই ‘জিইএম পোর্টাল’-এর মাধ্যমে হয়। সরকার এই নিয়মও তৈরি করেছে যে প্রায় ২৫ শতাংশ কেনাকাটা ক্ষুদ্র, অতিক্ষুদ্র এবং মাঝারি শিল্পোদ্যোগগুলি থেকেই করতে হবে। ফলে দূর-দূরান্তের গ্রামে বসবাসকারী কোনও ক্ষুদ্র শিল্পোদ্যোগী, কোনও গৃহিনীও তাঁদের পণ্য সরাসরি সরকারকে বিক্রি করতে পারবেন। ইতিমধ্যেই এই মঞ্চের মাধ্যমে প্রায় সাড়ে ১৬ হাজার কোটি টাকার ক্রয় হয়েছে। এত কম সময়ে সাড়ে ১৬ হাজার কোটি টাকার ক্রয় কম কথা নয়!


    বন্ধুগণ, ছোট শিল্পোদ্যোগীদের জন্য সমস্ত প্রক্রিয়া যতটা সরল করা সম্ভব সরকার ততটাই করতে চাইছে। আমরা সেই ব্যবস্থার দিকে এগিয়ে চলেছি, যাতে জিএসটি এবং অন্যান্য রিটার্নের ভিত্তিতে ব্যাঙ্কগুলি ছোট শিল্পোদ্যোগীদের ঋণ পরিষেবা প্রদান করবে।


    ছোট শিল্পোদ্যোগীদের যাতে ব্যাঙ্কে দক্কর না কাটতে হয়, এই ভাবনা থেকে সরকার একটি পোর্টাল শুরু করেছে, যার মাধ্যমে শিল্পোদ্যোগীদের মাত্র ৫৯ মিনিটে এক কোটি টাকার ঋণের মঞ্জুরি সম্ভব হচ্ছে।


    বন্ধুগণ, হস্ততাঁত, পাওয়ারলুম, হস্তশিল্পের সঙ্গে যুক্ত লক্ষ লক্ষ পরিবারের দক্ষতার প্রচারও হচ্ছে। সেজন্য সরকার অনেক প্রকল্প চালু করেছে। সারা দেশে হাট ও মেলার ব্যবস্থা করা হচ্ছে। প্রদর্শনীর জন্য বিশ্বমানের কেন্দ্রও গড়ে তোলা হচ্ছে। আগে যেমন বলেছি, এই ধরণের আয়োজনের মাধ্যমে ক্ষুদ্র শিল্পোদ্যোগীরা একটি বড় বাজার খোঁজার, রপ্তানি বৃদ্ধির সুযোগ পান।


    ভাই ও বোনেরা, আরেকটি ঐতিহ্যের সঙ্গে গুজরাট সহ সমগ্র দেশের একটি আবেগের সম্পর্ক রয়েছে। এই ঐতিহ্য বাপুর নেতৃত্বে সত্যাগ্রহ এবং স্বাধীনতা আন্দোলনের জন্য ত্যাগ, তপস্যা ও আত্মবলিদানের। এই ঐতিহ্য খাদির, যার কথা ভাবলেই স্বাধীনতা আন্দোলনের কথা মনে পড়ে। সেজন্য আমাদের সরকার খাদিকে আবার শীর্ষে তুলে আনার চেষ্টা করছে। সরকারের এই নীতির ফলে খাদি দেশের পাশাপাশি বিদেশেও ফ্যাশনের অঙ্গ হয়ে উঠেছে। আজ দেশে খাদির বিক্রি অভূতপূর্ব হারে বৃদ্ধি পাচ্ছে।


    বন্ধুগণ, সরকার সম্পূর্ণ নিষ্ঠার সঙ্গে আপনাদের সকলের আকাঙ্ক্ষাগুলি বাস্তবায়িত করার চেষ্টা করছে। বিগত সাড়ে চার বছরে পর্যটন, নির্মাণ শিল্প এবং আমাদের পরিষেবা ক্ষেত্রে কোটি কোটি কর্মসংস্থানের সুযোগ তৈরি করেছে। ‘মেক ইন ইন্ডিয়া’ আজ একটি ‘গ্লোবাল ব্র্যান্ড’-এ পরিণত হয়েছে।


    ভাই ও বোনেরা, জনগণের আস্থার ফলে উন্নয়নের গতি আর থেমে থাকবে না। সৈনিক, কৃষক কিংবা যুবক-যুবতীদের প্রত্যেকের স্বপ্নের ভারত গড়ে উঠবে। আমরা নিজেদের নেতিবাচক বিষয় থেকে বাঁচিয়ে ইতিবাচক পদক্ষেপ গ্রহণ ও সততার সঙ্গে কাজ করে যাব। সেই লক্ষ্যে এগিয়ে যাওয়ার পথে আজকের এই পদক্ষেপের জন্য সমস্ত ব্যবসায়ীদের অনেক অনেক শুভেচ্ছা জানাই।


    আজ দুপুরেই আমি এসেছি। এটি আমার চতুর্থ অনুষ্ঠান। গান্ধীনগরে একটি আন্তর্জাতিক শিল্প মেলার উদ্বোধন করেছি। এরপর আমেদাবাদের গর্ব, গুজরাটের গর্ব হয়ে উঠবে বল্লভভাই প্যাটেলের নামাঙ্কিত এমন একটি অত্যাধুনিক হাসপাতাল উদ্বোধন করব। তারপর সাবরমতী নদীতীরে বসে যে আশ্চর্য বালক একদিন পড়াশোনা করতেন, আর পরবর্তীকালে বিজ্ঞান ও প্রযুক্তি ক্ষেত্রে বিশ্বে দেশের নাম উজ্জ্বল করেছেন, মহাকাশ বিদ্যায় ভারতকে এগিয়ে দিয়েছেন, সেই চিরস্মরণীয় ডঃ বিক্রম সারাভাইয়ের মূর্তি উন্মোচনেরও সৌভাগ্য হয়েছে।


    এ বছর ডঃ বিক্রম সারাভাইয়ের জন্ম শতবর্ষ। তাঁর শতবর্ষ উদযাপন যদি গুজরাটের বালকদের মনে বিজ্ঞানের প্রতি আকর্ষণ সৃষ্টি করতে সক্ষম হয়, আমাদের একটি বৈজ্ঞানিক চেতনার দিকে নিয়ে যায়, আমি মনে করি এটা তাঁর প্রতি অনেক বড় শ্রদ্ধাঞ্জলি হবে। শিল্পী মূর্তিটিকে এত সুন্দর বানিয়েছেন যে সেটি দেখলে মনে হবে সত্যি সত্যি শ্রদ্ধেয় বিক্রম সারাভাই সেখানে বসে পড়াশোনা করছেন। আজ সেই মূর্তিটি উন্মোচনের সৌভাগ্য হয়েছে।


    আজ এই ‘শপিং ফেস্টিভ্যাল’ উদ্বোধনের মুহূর্তে আমি গুজরাট রাজ্য সরকার, আমেদাবাদ প্রশাসন ও আমাদের শৈলেশভাই পাটোয়ারির মতো বন্ধুদের অনুরোধ করবো যে একে একটি বাৎসরিক উৎসব করা যায় কিনা দেখুন! প্রতি বছর এই সময়েই উৎসব আয়োজন করার চেষ্টা করুন। বিশ্বের অনেক স্থানেই এ ধরণের শপিং ফেস্টিভ্যাল জনপ্রিয় হয়েছে। নিউইয়র্কে এ ধরণের শপিং ফেস্টিভ্যালের পাশাপাশি ‘ম্যাসেজ ডে প্যারেড’ নামে আরেকটি অনুষ্ঠান অত্যন্ত জনপ্রিয়। সমস্ত ব্যবসায়ীরা এ ধরণের জিনিসকে এগিয়ে নিয়ে যায়। সারা পৃথিবীর মানুষ ‘ম্যাসেজ ডে প্যারেড’ দেখতে আসেন।


    আমরাও কি নির্দিষ্ট তারিখ ঠিক করে আমাদের সমস্ত পণ্য – তা সে গ্রামের গরিব শিল্পীদের নির্মিত হোক না কেন, সেগুলিকে প্রচারের স্বার্থে ‘ম্যাসেজ প্যারেড’ উৎসবের আয়োজন করতে পারি? আমার মনে হয়, শৈলেশভাই ও তাঁর টিম এই কাজ করবেন। নবীনদের উৎসাহ এর সাফল্য আনবে।


    আমার দ্বিতীয় অনুরোধ … দেখুন, আগে গুজরাটকে সবাই কিভাবে জানতো। আমরা সওদাগর জাতি হিসেবে পরিচিত ছিলাম। কেমন সওদাগর? এক জায়গা থেকে পণ্য কিনে অন্য জায়গায় নিয়ে গিয়ে বেশি দামে বেচা। নিজের পরিশ্রম ও দালালি থেকে রোজগার। সেই জায়গা থেকে ধীরে ধীরে আজ গুজরাট নির্মাণ শিল্পের জন্য বিখ্যাত হয়েছে।


    এই সওদাগর রাজ্য থেকে নির্মাণ শিল্পের রাজ্যে বিবর্তনের মাঝে একটি দীর্ঘ যাত্রা রয়েছে। আর এই অভিজ্ঞতা গুজরাটিদের আন্তর্জাতিক করে তুলেছে। প্রত্যেক জেলা, প্রত্যেক জেলা, প্রত্যেক তহশিল এবং প্রতিটি গ্রামের কোন না কোন পরিবার বিদেশে গেছে কিংবা বিদেশে থাকে। সাধারণ গুজরাটিরাও আজ বিশ্ব সম্পর্কে ওয়াকিবহাল।


    গুজরাটের ব্যবসায়ীরা ২০০-৪০০ বছর আগে ছোট ছোট নৌকা নিয়ে নদী বা সমুদ্রপথে বিশ্বের নানা স্থানে পণ্য বিক্রির সামর্থ্য রাখতেন। আমি একবার রাশিয়ায় একটি রাজ্য অস্তরাখানে গিয়ে দেখি, সেখানকার ভালো ভালো দোকানে দামি পণ্যগুলিকে ‘ওখা’ বলা হচ্ছে। আমাদের দ্বারিকার কাছে যে ‘ওখা’ গ্রাম রয়েছে! কেন? চারশো বছর আগে আমাদের ব্যবসায়ীরা সেখানে গিয়ে যে পণ্য গর্বের সঙ্গে বিক্রি করতেন, মনে করা হতো সেগুলি ‘ওখা’ থেকে এসেছে। এত প্রজন্ম পরে আজও সেই দেশে ‘ওখা’ বলতে বোঝায় সর্বোত্তম; এটাই আমাদের ঐতিহ্য।


    আমি মনে করি যে এখন গুজরাটের মাটিতে কর্মরত প্রতিটি মানুষের বিশ্ব বাণিজ্যে নিজের স্থান করে নেওয়া উচিৎ। আমাদের রপ্তানি কিভাবে বাড়বে, লক্ষ্য নির্ধারণ করুন! বাজারে ছোট ছোট পণ্যের জন্য বড় শক্তি থাকে। ছোট ছোট হস্তশিল্প, যন্ত্রাংশেরও বড় বাজার থাকে। আমরা যদি একথা মাথায় রেখে কাজ করে যাই, তাহলে গুজরাটে নতুন নতুন সুযোগ তৈরি হবে। আর আমাদের প্রাকৃতিক সংযোগগুলি আছে। ‘অজানাকে ভয়’ গুজরাটিদের নেই। রাজ্যের কোন অংশের কারোর মনে নেই। এই মনোভাব ইতিবাচকভাবে সম্বল করে এগোলে, আমরা চেষ্টা করলে, সবাই মিলে চেষ্টা করলে, বিশ্ববাজারে নেতৃত্ব দিতে পারব! এই আশা নিয়ে আজকের আমেদাবাদ, পরিবর্তিত আমেদাবাদ এই উৎসব পালন করছে। আমি গ্রাহকদের অনুরোধ করবো এই ‘শপিং’ থেকে জিনিস কিনে সর্বাধিক উপকৃত হোন। ছাড়ের সংবাদ নিজে নিজেই দ্রুত ছড়ায়। তার ওপর লটারি পেলে – ডবল বোনাঞ্জা-র মতো ব্যাপার! এই সময় আমি আমেদাবাদবাসীদের গুজরাটবাসীদের এবং বিদেশ থেকে আসা অতিথিদের অনুরোধ জানাব যে এই সুযোগের সদ্ব্যবহার করুন।


    সবাইকে অনেক অনেক শুভেচ্ছা জানাই। অনেক অনেক ধন্যবাদ জানাই।


    CG/SB/DM

    
    
    (Release ID: 1561836) Visitor Counter : 322
    
    
      Read this release in: English