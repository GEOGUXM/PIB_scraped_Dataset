      প্রধানমন্ত্রীরদপ্তর

      ভাইব্র্যান্ট গুজরাট শীর্ষ সম্মেলনের ফাঁকে উজবেকিস্তানের রাষ্ট্রপতি ও প্রধানমন্ত্রীর সাক্ষাৎ
      Posted On: 18 JAN 2019 5:35PM by PIB Kolkata


    নয়াদিল্লি , ১ ৮ জানুয়ারি, ২০১ ৯


    ভাইব্র্যান্ট গুজরাট শীর্ষ সম্মেলনের ফাঁকে প্রধানমন্ত্রী শ্রী নরেন্দ্র মোদীর সঙ্গে এক দ্বিপাক্ষিক বৈঠকে মিলিত হলেন উজবেকিস্তানের রাষ্ট্রপতি শ্রী শাভকত মীরজাওয়েভ। এর আগে, রাষ্ট্রপতি মীরজাওয়েভের নেতৃত্বে এক বড় ও উচ্চ ক্ষমতাসম্পন্ন প্রতিনিধিদল গতকাল গান্ধীনগরে এসে পৌঁছন। গুজরাটের রাজ্যপাল শ্রী ও পি কোহলি তাঁদের স্বাগত জানান।


    দুই নেতার মধ্যে বৈঠকে প্রধানমন্ত্রী সেদেশের রাষ্ট্রপতি ও প্রতিনিধিদলকে গুজরাটে আসার জন্য উষ্ণ অভ্যর্থনা জানান। গত বছর ৩০ সেপ্টেম্বর থেকে পয়লা অক্টোবর পর্যন্ত উজবেকিস্তানের রাষ্ট্রপতির ভারত সফরের সময়ে দু’জনের মধ্যে বৈঠকের কথা উল্লেখ করে প্রধানমন্ত্রী, সেদেশের রাষ্ট্রপতির ভারত সফরের সময়ে গৃহীত বিভিন্ন সিদ্ধান্তের অগ্রগতি ও রূপায়ণে সন্তোষ প্রকাশ করেন। উজবেকিস্তানের আদিজান অঞ্চলের সঙ্গে গুজরাটের সহযোগিতা গড়ে তোলার লক্ষ্যে স্বাক্ষরিত সমঝোতাপত্রের কথা উল্লেখ করে প্রধানমন্ত্রী শ্রী মোদী আশা প্রকাশ করেন যে, রাষ্ট্রপতি মীরজাওয়েভের ঐ ভারত সফরের ফলে দু’দেশের পাশাপাশি, অঞ্চল-ভিত্তিক সম্পর্ক আরও মজবুত হবে।


    উজবেকিস্তানের সামারকন্দে গত ১২ ও ১৩ই জানুয়ারি বিদেশ মন্ত্রী পর্যায়ের প্রথম ভারত – মধ্য এশিয়া আলোচনা আয়োজনের বিষয়টিকে সমর্থন জানানোর জন্য প্রধানমন্ত্রী সেদেশের রাষ্ট্রপতিকে ধন্যবাদ দেন। এই আলোচনায় আফগানিস্তানে শান্তি ও উন্নতিতে সহযোগিতার ব্যাপারে একাধিক গুরুত্বপূর্ণ সিদ্ধান্ত নেওয়া হয়।


    ভাইব্র্যান্ট গুজরাট শীর্ষ সম্মেলনে অংশ নিতে আমন্ত্রণ জানানোর জন্য উজবেক রাষ্ট্রপতি, প্রধানমন্ত্রীকে ধন্যবাদ দেন। তিনি প্রধানমন্ত্রীকে জানান, উজবেকিস্তান বিনিয়োগ আকর্ষণের জন্য ভারতকে সর্বাধিক অগ্রাধিকার দিয়ে থাকে। উজবেকিস্তান তথ্য প্রযুক্তি, শিক্ষা, ওষুধ শিল্প, স্বাস্থ্য পরিচর্যা, কৃষি-বাণিজ্য এবং পর্যটন ক্ষেত্রে ভারতের সঙ্গে সহযোগিতা গড়ে তুলতে চায় বলেও সেদেশের রাষ্ট্রপতি বিশেষভাবে উল্লেখ করেন।


    বিদেশ মন্ত্রী পর্যায়ে প্রথম ভারত-মধ্য এশিয়া আলোচনা সফল হওয়ার জন্য সেদেশের রাষ্ট্রপতি প্রধানমন্ত্রীকে অভিনন্দন জানান। এই আলোচনায় মধ্য এশিয়া অঞ্চলের প্রতি ভারতের ইতিবাচক মনোভাব প্রকাশ পেয়েছে। সেই সঙ্গে, আফগানিস্তানে শান্তি প্রতিষ্ঠার লক্ষ্যে অংশগ্রহণকারী দেশগুলির যৌথ প্রচেষ্টাও সুস্পষ্টভাবে প্রতিফলিত হয়েছে।


    ভারতের ক্রমবর্ধমান শক্তি চাহিদা পূরণে দীর্ঘ মেয়াদী-ভিত্তিতে ইউরেনিয়াম সরবরাহের জন্য উজবেকিস্তানের নভৈ মিনারেলস্‌ অ্যান্ড মেটালার্জিক্যাল সংস্থা এবং ভারতের আনবিক শক্তি দপ্তরের মধ্যে চুক্তি স্বাক্ষর সম্পর্কিত নথিপত্র বিনিময় অনুষ্ঠানে দুই নেতাই উপস্থিত ছিলেন ।


    উজবেকিস্তানে আবাসন ও সামাজিক পরিকাঠামোমূলক প্রকল্পগুলিতে ভারতের পক্ষ থেকে সহজ শর্তে ২০০ মিলিয়ন মার্কিন ডলার ঋণ সহায়তার ব্যাপারে ভারতের এক্সিম ব্যাঙ্ক এবং উজবেক সরকারের মধ্যে যে চুক্তি স্বাক্ষরিত হয়েছে, উভয় নেতাই তাঁকে স্বাগত জানান। প্রধানমন্ত্রী শ্রী মোদী উজবেক রাষ্ট্রপতি শ্রী মীরজাওয়েভের ভারত সফরের সময়ে এই ঋণ সহায়তাদানের কথা ঘোষণা করেছিলেন।


    CG/BD/SB

    
    
    (Release ID: 1560528) Visitor Counter : 34
    
    
      Read this release in: English