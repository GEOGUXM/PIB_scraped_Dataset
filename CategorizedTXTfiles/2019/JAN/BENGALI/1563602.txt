      প্রধানমন্ত্রীরদপ্তর

      গুজরাটের ডাণ্ডিতে লবন সত্যাগ্রহ স্মারক মিউজিয়াম উদ্বোধন অনুষ্ঠানে প্রধানমন্ত্রীর ভাষণ
      Posted On: 30 JAN 2019 6:48PM by PIB Kolkata


    নয়াদিল্লি , ৩০ জানুয়ারি , ২০১৯


    আমার প্রিয় ভাই ও বোনেরা ,


    সবার আগে স্বাধীনতা আন্দোলনের গুরুত্বপূর্ণ পর্যায়ের সাক্ষী এবং সত্যাগ্রহ আন্দোলনের সংস্কার ভূমি এই ডাণ্ডির পবিত্র মাটিকে এবং শ্রদ্ধেয় বাপু ’কে প্রণাম জানাই। আমি সর্দার প্যাটেলকেও শ্রদ্ধাঞ্জলি জানাই, যিনি এই ডাণ্ডি পদযাত্রার আয়োজন করেছিলেন এবং প্রতি পদক্ষেপে পূজনীয় বাপু’র পাশে ছিলেন। আজ বাপু’র প্রয়াণ দিবসে আমরা সবাই একটি গুরুত্বপূর্ণ মুহূর্তের সাক্ষী হবো। আজ আমাদের সকলের সৌভাগ্য হল যে পূজনীয় বাপু’র সার্ধশত জন্মবার্ষিকী পালনের অঙ্গ হিসেবে রাষ্ট্রীয় লবন সত্যাগ্রহ স্মারক নির্মাণের কাজ সম্পূর্ণ হয়েছে।


    বন্ধুগণ , বাপু দেশ ও বিশ্বকে ঐতিহ্য দিয়ে গেছেন তা দিয়ে ভবিষ্যৎ প্রজন্ম সমৃদ্ধ হচ্ছে। এর সঙ্গে এখন লবন সত্যাগ্রহ স্মারক মিউজিয়ামটিও যুক্ত হল। আজ এই স্মারক মিউজিয়াম উদ্বোধনের সময় আমি দেশবাসীকে বিশেষ করে এই স্মারক নির্মাণের সঙ্গে যুক্ত সমস্ত শিল্পী ও নির্মাণকর্মীদের অনেক অনেক শুভেচ্ছা জানাই।


    বন্ধুগণ , একটু আগেই আমার এই স্মারকটি ঘুরে দেখার সৌভাগ্য হয়েছে। চল্লিশ ফুট উঁচুতে দুটো হাতের তালুতে চকচকে সাদা স্ফটিক লবনের প্রতীক আর তার নিচে গান্ধীজির ১৫ ফুট উঁচু প্রতিমা, গান্ধীজির আত্মিক শক্তির পরিচায়ক। পাশাপাশি, ৮০ জনেরও বেশি সত্যাগ্রহীর মূর্তি আমাদের মনে করায় যে স্বাধীনতা সংগ্রামে, দেশের বিভিন্ন প্রান্তের কোটি কোটি মানুষ অংশগ্রহণ করেছিলেন।


    বন্ধুগণ , ডাণ্ডি পদযাত্রা নিয়ে অনেক কথা বলা হয়েছে, লেখা হয়েছে, আমরা পড়েছি। এখানকার মিউজিয়ামেও একে বিস্তারিতভাবে শব্দাবলী ও ফটো সাজিয়ে প্রদর্শিত হয়েছে। স্বদেশী পণ্যের প্রতি বাপু’র আগ্রহ, স্বচ্ছাগ্রহ থেকে সত্যাগ্রহ – এই সমস্ত কিছু এখানে প্রদর্শিত হয়েছে। আমার দৃঢ় বিশ্বাস, আগামীদিনে ডাণ্ডির এই স্মারক মিউজিয়াম দেশ ও বিশ্বের একটি গুরুত্বপূর্ণ তীর্থক্ষেত্র হয়ে উঠবে। সেজন্য পর্যটনের দৃষ্টিকোণ থেকে এই সংগ্রহশালা ও গুজরাটের আকর্ষণ বৃদ্ধি করবে। এখানে নবনির্মিত সরোবরটিও অত্যন্ত আকর্ষণীয়। তাছাড়া, এখানে এসে পর্যটকরা যাতে সেই ঐতিহাসিক মুহূর্তগুলি অনুভব করতে পারেন, তা মাথায় রেখে এখানে নিজের হাতে লবন তৈরি করার ব্যবস্থা রাখা হয়েছে। প্রায় ৮০ কোটি টাকা বিনিয়োগে এখানে ‘ডাণ্ডি হেরিটেজ পথ’ গড়ে তোলা হয়েছে, নবনির্মিত সড়ক পথের পাশে নির্দিষ্ট ব্যবধানে পর্যটকদের রাত্রিবাসের ব্যবস্থা করা হয়েছে।


    ভাই ও বোনেরা , এই ডাণ্ডি পদযাত্রার মাধ্যমে ভারতের স্বাধীনতা সংগ্রাম কিভাবে প্রভাবিত হয়েছিল আর এর ফলে বিশ্ববাসীর ভাবনায় কেমন পরিবর্তন এসেছিল, তা মনে রাখা প্রয়োজন। এই লবন সত্যাগ্রহ স্বাধীনতা আন্দোলনকে নতুন পথ দেখিয়েছিল।


    ডাণ্ডি পদযাত্রা ভারতের প্রতি পাশ্চাত্য সংবাদমাধ্যমের ভাবনা , আমাদের স্বাধীনতা আন্দোলনের স্বরূপ তুলে ধরতে গুরুত্বপূর্ণ ভূমিকা পালন করেছিল। তার আগে, পাশ্চাত্য সংবাদমাধ্যম আমাদের দেশকে ইংল্যান্ডের চশমা পরে দেখতো। কিন্তু যখন আমেরিকার ‘টাইম ম্যাগাজিন’ বাপু’কে ১৯৩০ সালের ‘পার্সন অফ দ্য ইয়ার’ সম্মানে ভূষিত করে, তখন বিশ্বে অত্যাচারের বিরুদ্ধে আওয়াজ জোরালো হয়ে ওঠে।


    বন্ধুগণ , এই ডাণ্ডি পদযাত্রার মাধ্যমে গান্ধীজি যে সবচাইতে বড় বার্তা প্রদানের চেষ্টা করেছেন, সেটি হল সৃষ্টিশীলতা। তিনি ভালোভাবেই জানতেন যে শুধু বিরোধিতার মাধ্যমে স্বাধীনতা আন্দোলন সফল হবে না। সেজন্য তিনি নিজের সহযোগীদের নিয়ে ‘সিভিল ডিসওবিডিয়েন্স’-এর মাধ্যমে সরকারকে সবিনয় অবজ্ঞা করতে থাকেন আর জাতপাত, অস্পৃশ্যতার বিরুদ্ধে দাঁড়িয়ে সাধারণ মানুষকে ঐক্যবদ্ধ করার পথও দেখান।


    বন্ধুগণ , সে সময় অনেক বড় নেতা তাঁর এই আন্দোলনের পদ্ধতির বিরোধিতা করেছিলেন। কিন্তু গান্ধীজি অনমনীয়ভাবে নিজের অভিযান চালিয়ে যান, কারণ তিনি লবনের মূল্য জানতেন এবং সমাজের প্রত্যেক বর্গের সঙ্গে লবনের সম্পর্ক বুঝতেন। লবনের মূল্যবৃদ্ধি গরিবের মুখের গ্রাস ছিনিয়ে নেওয়ার মতো বড় বিষয়, কিন্তু ব্রিটিশ সরকার সেই বিষয়টি বোঝেনি। তৎকালীন জনগণনা জেনারেলও এই লবন সত্যাগ্রহকে ‘এক চিমটি লবন দিয়ে সরকারকে বিব্রত করার পাগলামি’ আখ্যা দিয়েছিলেন।


    বন্ধুগণ , লবন সত্যাগ্রহের ফলে ‘স্বদেশী’ এবং ‘সবিনয় অবজ্ঞা’র ভাবনা এত শক্তিশালী হয়ে ওঠে যে ব্রিটিশ সরকারের লোকসান হতে শুরু করে। ব্যবসায়ীরা মাসের পর মাস দোকান বন্ধ রাখেন। ব্রিটেন থেকে আমদানি অনেক কমে যায় আর ব্রিটেনের সরকার কেঁপে ওঠে। স্বাধীনতা সংগ্রামীরা স্বরাজের লক্ষ্যসাধন প্রত্যক্ষ করতে শুরু করেন।


    বন্ধুগণ , কল্পনা করুন, সেই সময়কার বড় নেতাদের কথা শুনে গান্ধীজি যদি লবন সত্যাগ্রহ থেকে পিছিয়ে আসতেন, তাহলে কি হতো?


    বন্ধুগণ , সেই সময় যারা লবন সত্যাগ্রহকে ছোট ভেবে বিরোধিতা করেছিলেন, আজও তাদের মতো আজও অনেকে আমাদের কাজগুলির বিরোধিতা করছেন আরও বেশি নেতিবাচক দৃষ্টিকোণ থেকে। তাঁরা প্রশ্ন তুলেছেন, শৌচালয় নির্মাণের মাধ্যমে কি সমাজে পরিবর্তন আনা সম্ভব? পরিচ্ছন্নতা নিয়ে কথা বলা কি প্রধানমন্ত্রীর কাজ? রান্নার গ্যাস সংযোগ কি কারোর জীবন বদলাতে পারে? ব্যাঙ্কে অ্যাকাউন্ট খুললে কি গরিব বড়লোক হয়ে যাবে? – এই সমস্ত প্রশ্ন কি দেশ ভুলে যাবে? নিজেদের স্বার্থ ছাড়া অন্য কিছু যাঁরা বোঝেন না, তাঁরাই এমন সব নেতিবাচক মানসিকতাসম্পন্ন প্রশ্ন ওঠাতে পারেন। আমরা মনে করি, ছোট ছোট বিষয় এবং অভ্যাস পরিবর্তনের মাধ্যমেই বড় পরিবর্তন আনা সম্ভব।


    লবন , চরকা, খাদি ও পরিচ্ছন্নতার মতো বিষয়গুলিই আমাদের স্বাধীনতা আন্দোলনকে শক্তিশালী করেছে, জাতি-ধর্ম-বর্ণ নির্বিশেষে দেশের আবালবৃদ্ধবণিতাকে ঐক্যবদ্ধ করেছে। সাধারণ মানুষদেরও স্বাধীনতার সৈনিকে পরিণত করেছে। তেমনই আমাদের ‘স্বচ্ছ ভারত মিশন’-এর মাধ্যমে দেশে ৯ কোটিরও বেশি শৌচালয় নির্মিত হয়েছে। এই শৌচালয়গুলি দেশে অসুস্থতা হ্রাস করেছে, মহিলাদের জীবনকে সহজ করেছে। একটি অনুমান অনুসারে এই আন্দোলনের ফলে দেশে ৩ লক্ষ গরিব মানুষের জীবন রক্ষা করা সম্ভব হয়েছে। যারা ‘স্বচ্ছ ভারত অভিযান’ নিয়ে হাসি-ঠাট্টা করেছেন, তাঁদের গরিব মানুষের জীবন নিয়ে কোনও মাথাব্যথা নেই।


    বন্ধুগণ , তাঁরা যতই ব্যাঙ্গ-বিদ্রূপ করুন না কেন, নতুন ভারত এই পরিবর্তনগুলিকে আপন করে নিয়েছে, আর পরিচ্ছন্নতা নিয়ে পূজনীয় বাপু’জি বলেছিলেন যে, “আমাকে যদি স্বাধীনতা ও পরিচ্ছন্নতার মধ্যে যে কোন একটিকে বেছে নিতে বলা হয়, তাহলে আমি পরিচ্ছন্নতাকে বেছে নেব।” বাপু’জির নাম নিয়ে যাঁরা রাজনীতি করেন, তাঁরা যদি বাপু’র এই ছোট্ট স্বপ্নটি বাস্তবায়িত করতেন, দেশকে পরিচ্ছন্ন করে তুলতেন, তাহলেই তাঁদের বাপু’কে সত্যিকারের শ্রদ্ধাঞ্জলি দেওয়া হত।


    ইতিবাচক মনোভাবে নিয়ে এগোতে পারলেই সমাজ বড় বড় সঙ্কল্প বাস্তবায়িত করতে পারে। এবছর দোসরা অক্টোবর যখন আমরা বাপু ’র ১৫০তম জন্মজয়ন্তী পালন করব, ততদিনে সমগ্র ভারত উন্মুক্ত স্থানে প্রাতঃকৃত্য সম্পাদনমুক্ত হয়ে পড়বে। আমি খুশি যে গ্রামীণ স্বচ্ছতার পরিধি ২০১৪ সালে ছিল ৩৮ শতাংশ, এখন তা ৯৮ শতাংশ হয়ে গেছে। বন্ধুগণ, বাপু’জির জীবন এবং তাঁর প্রদর্শিত পথ দেশবাসী ও বিশ্ববাসীর সামনে তুলে ধরার জন্য আমাদের সরকার নিরন্তর প্রচেষ্টা চালিয়ে যাচ্ছে। স্বাধীনতার পর প্রথমবার, এ বছর প্রজাতন্ত্র দিবসের প্যারেডে সমস্ত ট্যাবলো মহাত্মা গান্ধীর প্রতি সমর্পিত ছিল। গত বছর আমাদের বিদেশ মন্ত্রক ১০০-টিরও বেশি দেশের গায়কদের দিয়ে গান্ধীজির প্রিয় ভজন ‘বৈষ্ণব জন তো তে নে কহিয়ে’ রেকর্ড করিয়েছে। সেই শিল্পীরা ভারতের ভাষা জানে না, গুজরাটি জানেন না, নরসি মেহতা কে, ‘বৈষ্ণব জন’-এর মানে কি কিছুই জানেন না। কিন্তু তাঁরা প্রত্যেকেই অত্যন্ত আন্তরিকভাবে গানটি গেয়েছেন। আমাদের গীত-সঙ্গীতকে অনুভব করেছেন, নির্দিষ্ট ভজনটির শব্দের মানে ও ভাবে বুকে আত্মীয়তা অনুভব করেছেন। আর আজ এখানে বলেছি যে এই ডাণ্ডি মিউজিয়ামে একটি ডিজিটাল ব্যবস্থা গড়ে উঠছে। এই ব্যবস্থার সঙ্গে বিশ্বের শতাধিক দেশের যে গায়ক ও শিল্পীরা ‘বৈষ্ণব জন’ গেয়েছেন, আর যাঁরা তাঁদের গান শুনতে চান, তাঁরাও তখন যুক্ত হতে পারবেন।


    বন্ধুগণ , স্বাধীনতার পর আমরা গান্ধীজির চরকা কিংবা খাদিকে একরকম ভুলে গিয়েছি। নেতারা যে গান্ধী টুপি কিংবা খাদির কুর্তা-পায়জামা পড়েন, খাদিকে এর মধ্যেই সীমাবদ্ধ থাকতে হয়েছে। কিন্তু আমাদের সরকারের প্রচেষ্টায় এই পরিস্থিতি সম্পূর্ণ বদলে গিয়েছে। আজ খাদির জ্যাকেট্‌স, জামা ও আরও অনেক পণ্য সারা পৃথিবীতে জনপ্রিয় হচ্ছে, ফ্যাশনে পরিণত হয়েছে, স্বাধীনতার গল্প বলা এবং মহিলা ক্ষমতায়নের শক্তিশালী মাধ্যম হয়ে উঠেছে।


    বন্ধুগণ , এই পরিবর্তন এমনই এমনই আসেনি। বিগত সাড়ে চার বছরে আমরা খাদি সংশ্লিষ্ট প্রায় সমস্ত প্রতিষ্ঠানের আধুনিকীকরণ করেছি। আমরা এটা দেখিনি যে ঐ ২ হাজার প্রতিষ্ঠান কোন দলকে সমর্থন করে। এই আধুনিকীকরণের ফলে প্রায় ৫ লক্ষ মানুষ লাভবান হয়েছেন। এখন খাদি শিল্পীরা সরাসরি তাঁদের ব্যাঙ্ক অ্যাকাউন্টে টাকা পাচ্ছেন। ফলে, খাদি শিল্পীরা লাভবান হচ্ছেন। বিগত চার বছরে খাদির বিক্রি আড়াই থেকে তিনগুণ বৃদ্ধি পেয়েছে।


    ভাই ও বোনেরা , স্বদেশী যেমন স্বাধীনতা আন্দোলনের হাতিয়ার, তেমনই আজও দারিদ্র্যের বিরুদ্ধে লড়াইয়ের একটি প্রধান হাতিয়ার হল হস্ততাঁত। এর গুরুত্ব অনুধাবন করে আমাদের সরকার ৭ আগস্ট দিনটিকে ‘জাতীয় হস্ততাঁত দিবস’ হিসেবে ঘোষণা করেছি।


    বন্ধুগণ , গ্রামীণ অর্থনীতি এবং কুটির শিল্প গান্ধীজির আর্থিক ভাবনার গুরুত্বপূর্ণ অংশ। আমরা এই ভাবনাকেই এগিয়ে নিয়ে যাওয়ার চেষ্টা করছি। ফলস্বরূপ, কুটির শিল্পের বিক্রি গত চার বছরে দ্বিগুণেরও বেশি বেড়েছে। আমরা গ্রামোদয়ের মাধ্যমে ভারত উদয়ের আন্দোলনকে শক্তিশালী করতে চাইছি। সেজন্য কেন্দ্রীয় সরকার গ্রাম স্বরাজ অভিযান চালু করেছে। প্রতিটি গ্রামে সমীক্ষা চালিয়ে প্রত্যেক বাড়িতে বিদ্যুৎ, রান্নার গ্যাস সংযোগ, শৌচালয়, প্রত্যেক গ্রামবাসীর ব্যাঙ্ক অ্যাকাউন্ট এবং প্রত্যেক শিশুর টিকাকরণ সুনিশ্চিত করার লক্ষ্যে এগিয়ে চলেছি।


    বন্ধুগণ , আমরা বাপু’র আদর্শের সঙ্গে আধুনিকতাকে জুড়ে সৌর চরকা চালু করেছি। এর মাধ্যমে নবীনদের কর্মসংস্থানের পথ খুলেছে। পাইলট প্রোজেক্টে সারা দেশে ৫০টি সৌর চরকা ক্লাস্টার চালু করে ১ লক্ষ যুবক-যুবতীর কর্মসংস্থানের ব্যবস্থা করা হয়েছে। আজ এখানেও আপনারা ‘সৌর বৃক্ষ’ দেখেছেন। ধীরে ধীরে দেশের প্রতিটি উদ্যানে এই ‘সৌর বৃক্ষ’ স্থাপনের প্রকল্প চালু হয়েছে। আজ ডাণ্ডি থেকে এর সূত্রপাত হল।


    খাদি ছাড়াও মৌ-পালনের মাধ্যমে আমরা গ্রামীণ অর্থ ব্যবস্থাকে শক্তিশালী করার চেষ্টা করছি। দু ’বছর আগে ‘হানি মিশন’ প্রকল্প চালু হয়েছে। এভাবে অনেক প্রচেষ্টার মাধ্যমে আমাদের গৌরবময় অতীতকে তুলে ধরার পাশাপাশি নবীন প্রজন্মের কর্মসংস্থান সুনিশ্চিত করছি। সর্দার প্যাটেলের ‘স্ট্যাচু অফ ইউনিটি’, লালকেল্লায় নেতাজি সুভাষচন্দ্রের স্মৃতিসৌধ ‘ক্রান্তি মন্দির’ ডক্টর বাবাসাহেব আম্বেদকরের পঞ্চতীর্থ স্মৃতিসৌধ, আমাদের জনজাতি নায়কদের স্মৃতিসৌধ, দিল্লিতে নির্মিত পুলিশ স্মারক মিউনিয়াম এবং নির্মীয়মান ‘ন্যাশনাল ওয়ার মিউজিয়াম’ যা আগামী মাসে উদ্বোধন করা হবে। আগামীদিনে এগুলি ভারতের ঐতিহ্য সংরক্ষণ এবং পর্যটনকে আরও শক্তিশালী করবে।


    বন্ধুগণ , বিগত চার বছরে শুরু পর্যটনেই কয়েক লক্ষ মানুষের কর্মসংস্থান হয়েছে, যত নতুন সড়কপথ, রেলপথ ও আকাশপথ গড়ে উঠবে পর্যটন আরও উন্নত হবে। আজ এখানে বিপুল সংখ্যায় এসে আমাকে আশীর্বাদ প্রদানের জন্য আপনাদের অনেক অনেক ধন্যবাদ।


    ভারতমাতার জয়!


    ভারতমাতার জয়!


    ভারতমাতার জয়!


    CG/SB/DM/….8 th Feb, 2018


    

    
    (Release ID: 1563602) Visitor Counter : 11