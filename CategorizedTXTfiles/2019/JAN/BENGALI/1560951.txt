      নির্বাচনকমিশন

      ভোটদাতাদের সচেতন করতে রেডিও জকিদের জন্য কর্মশিবিরের আয়োজন করল ভারতের নির্বাচন কমিশন
      Posted On: 22 JAN 2019 4:41PM by PIB Kolkata


    নয়াদিল্লি, ২২ জানুয়ারি, ২০১৯


    আকাশবাণী ও প্রথম সারির বিভিন্ন বেসরকারি এফএম চ্যানেলের রেডিও জকিদের জন্য ভারতের নির্বাচন কমিশন একটি কর্মশিবিরের আয়োজন করেছে। বিগ এফএম, রেড এফএম, ফিভার ১০৪ এফএম, রেডিও নশা, ইশ্‌ক এফএম ও রেডিও সিটি-র মতো নামী এফএম চ্যানেলগুলির ১৯জন রেডিও জকি দু’ঘন্টার এই কর্মশিবিরে যোগ দেন। ভোটদাতাদের সচেতন করতে তথ্য পরিবেশনের বিভিন্ন কর্মসূচিতে তাঁরা অংশ নেন।


    কমিশন বিভিন্ন পক্ষের সঙ্গে যোগাযোগ স্থাপনের যে কর্মসূচি গ্রহণ করেছে, তার অঙ্গ হিসেবে রেডিও জকিদের সঙ্গে এই কর্মশিবিরের আয়োজন করা হয়। নির্বাচনী প্রক্রিয়া সম্পর্কে ভোটদাতাদের সজাগ ও সচেতন করে তোলার ক্ষেত্রে এফএম রেডিও একটি গুরুত্বপূর্ণ মাধ্যম হিসেবে কাজ করতে পারে। রেডিও জকিদের নির্বাচনী প্রক্রিয়া সম্বন্ধে ওয়াকিবহাল করে তুলতে এই কর্মশিবিরের আয়োজন করা হয় যাতে তাঁরা শ্রোতাদের সঠিক তথ্য জানাতে পারেন।


    ভারতের নির্বাচন কমিশনের সচিব শ্রী এ কে পাঠক অধিবেশনের সূচনায় এই কর্মশিবির সম্বন্ধে প্রারম্ভিক তথ্য পরিবেশন করেন। এরপর, অংশগ্রহণকারী রেডিও জকিদের ভোটদাতাদের সচেতন করে তুলতে কমিশন গৃহীত একাধিক উদ্যোগ সম্পর্কে জানানো হয়। বৈদ্যুতিন ভোটযন্ত্র (ইভিএম) ও ভিভিপ্যাট সম্বন্ধে বিশেষভাবে জানানো হয় এবং ২০১৯-এর লোকসভা নির্বাচনের পূর্বে কমিশন আয়োজিত ‘ভোটার তালিকায় নিজের সম্পর্কে তথ্য সঠিক কিনা যাচাই করে নাও’ অভিযানের ওপরও গুরুত্ব আরোপ করা হয়।


    নির্বাচন কমিশনের নির্দেশক শ্রীমতী পদ্মা আঙ্গমো, অংশগ্রহণকারীদের বিভিন্ন প্রশ্নের উত্তর দেন এবং নির্বাচন কমিশনের সঙ্গে যোগাযোগ বজায় রেখে ভোটদাতাদের সচেতন করে তোলার প্রক্রিয়াকে সুষ্ঠুভাবে এগিয়ে নিয়ে যাওয়ার ব্যাপারে আশ্বস্ত করেন। এরপর একটি ক্যুইজ প্রতিযোগিতার মাধ্যমে ভোটদাতাদের সচেতন করা সংক্রান্ত মৌলিক তথ্যগুলি জানানো হয়। অনুষ্ঠানের শেষ পর্বে নির্বাচন কমিশনের আন্ডার সেক্রেটারি শ্রী সুজিত কুমার মিশ্র ধন্যবাদ জ্ঞাপন করেন।


    CG/SC/DM/….22nd Jan,2019

    
    
    (Release ID: 1560951) Visitor Counter : 73