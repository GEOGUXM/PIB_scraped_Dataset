      পেট্রোলিয়ামওপ্রাকৃতিকগ্যাসমন্ত্রক

      রান্নার গ্যাসের সংযোগ প্রদানে সার্বিক সাফল্য অর্জনে প্রধানমন্ত্রী উজ্জ্বলা যোজনার দ্বিতীয় পর্যায়ের সূচনা
      
      প্রধানমন্ত্রী উজ্জ্বলা যোজনার আওতায় বিণামূল্যে রান্নার গ্যাস সংযোগ প্রদানের সংখ্যা ৬ কোটি পৌঁছেছে

      Posted On: 03 JAN 2019 5:17PM by PIB Kolkata

    কলকাতা, ০৩ জানুয়ারী , ২০১৯


    প্রধানমন্ত্রী উজ্জ্বলা যোজনা শুরু হওয়ার পর পশ্চিমবঙ্গে রান্নার গ্যাসের সংযোগ ২০১৪র আগস্ট মাসের ৪০.৫ শতাংশ থেকে বেড়ে ২০১৮-র ডিসেম্বরে ৮৮.১ শতাংশ হয়েছে। রাষ্ট্রায়ত্ত্ব ইন্ডিয়ান অয়েল কর্পোরেশনের এলপিজি বিষয়ক মুখ্য জেনারেল ম্যানেজার শ্রী অভিজিৎ দে আজ কলকাতায় এক সাংবাদিক সম্মেলনে জানান রান্নার গ্যাসের গ্রাহক সংখ্যা ২০১৪র আগস্ট মাসে ৮৬ লক্ষ ৬৪ হাজার থেকে বেড়ে ২০১৮র ডিসেম্বর মাসে ১ কোটি ৯৫ লক্ষ ৭৫ হাজারে পৌঁছেছে। তিনি আরও জানান, যোজনার আওতায় এখনও পর্যন্ত বিণামূল্যে ৬ কোটি রান্নার গ্যাসের সংযোগ দেওয়া হয়েছে। উল্লেখ করা যেতে পারে ভারতে দারিদ্র্য সীমার নীচে বসবাসকারী ৫ লক্ষ মহিলাকে বিণামূল্যে রান্নার গ্যাসের সংযোগ দেওয়ার জন্য এই প্রকল্প চালু হয়েছিল। বর্তমানে এই সংখ্যা বাড়িয়ে ৮ কোটি করা হয়েছে। প্রকল্প রূপায়ণের জন্য বাজেট বরাদ্দে পরিমাণ ১২ হাজার ৮০০ কোটি টাকা।


    শ্রী দে আরও জানান, কেন্দ্রীয় মন্ত্রিসভার অর্থনৈতিক বিষয়ক কমিটি প্রধানমন্ত্রী উজ্জ্বলা যোজনার দ্বিতীয় পর্যায়ের সম্প্রসারণে সম্মতি দিয়েছে। প্রকল্পের আওতায় আর্থ-সামাজিক জাতিগত লোকগণনা বাইরে যে সমস্ত বিপিএল পরিবার রয়ে গেছেন, সেই পরিবারগুলিকেও রান্নার গ্যাসের সংযোগ দেওয়া হবে। এক্ষেত্রে ঐ পরিবারগুলিকে সংযোগ নেওয়ার জন্য আবেদন করার সময় রেশন কার্ড দেখাতে হবে। প্রকল্প সম্পূর্ণ রূপায়িত হলে রান্নার গ্যাসের সংযোগ পরিধি ১০০ শতাংশে পৌঁছে যাবে। রান্নার গ্যাসের উপকারীতা এবং নিরাপদ জ্বালানি হিসাবে গ্রামাঞ্চলের মানুষদের মধ্যে সচেতনতা তৈরি করতে একাধিক সচেতনতামূলক শিবিরের আয়োজন করা হয়েছে। গ্রাহকদের বিণামূল্যে পরিষেবা প্রদানে গ্রামাঞ্চলেও ডিস্ট্রিবিউটার নিয়োগে একাধিক উদ্যোগ গ্রহণ করা হয়েছে। জরুরী প্রয়োজনে যেকোন ব্যক্তি ১৯০৬ নম্বরে ফোন করে যোগাযোগ করতে পারেন। প্রধানমন্ত্রী উজ্জ্বলা যোজনা সম্পর্কে জানার জন্য নিঃশুল্ক নম্বর ১৮০০২৩৩৩৫৫৫ ফোন করা যেতে পারে।


    সাংবাদিক সম্মেলনে ইন্ডিয়ান অয়েলের পশ্চিমবঙ্গ শাখার মুখ্য জেনারেল ম্যানেজার শ্রী অমিতাভ মজুমদার এবং রান্নার গ্যাস সংযোগ বিষয়ক জেনারেল ম্যানেজার শ্রীমতি মারিয়া ভট্টাচার্য উপস্হিত ছিলেন।


    CG/BD /NS

    
    
    (Release ID: 1558486) Visitor Counter : 331
    
    
      Read this release in: English