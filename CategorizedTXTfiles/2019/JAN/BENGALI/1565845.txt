      প্রধানমন্ত্রীরদপ্তর

      গুজরাটের সুরাট বিমানবন্দরে টার্মিনাল ভবন সম্প্রসারণ প্রকল্পের ভিত্তিপ্রস্তর স্থাপন অনুষ্ঠানে প্রধানমন্ত্রীর ভাষণ
      Posted On: 30 JAN 2019 5:49PM by PIB Kolkata


    নয়াদিল্লি, ৩০ জানুয়ারি, ২০১৯


    আমার প্রিয় ভাই ও বোনেরা,


    আজ পূজনীয় বাপুর প্রয়াণ দিবস। আজ আমি এই অনুষ্ঠানের পর বাপুর লবণ সত্যাগ্রহ নিয়ে নির্মিত রাষ্ট্রীয় লবণ সত্যাগ্রহ স্মারক উদ্বোধন করতে যাব। কর্মযোগীদের এই শহর সুরাটে দাঁড়িয়ে আমি বাপুকে শ্রদ্ধা জানাই। সুরাটের সঙ্গে বাপুর লবণ সত্যাগ্রহের গভীর সম্পর্ক রয়েছে। সুরাটে কয়েক হাজার সত্যাগ্রহী বাপুর সঙ্গে এই আন্দোলনে অংশগ্রহণ করেছিলেন। পাশাপাশি, ডান্ডি অভিযানের আগেই এই শহরের মানুষ লবণ আইন উলঙ্ঘণ করেছিল।


    সুরাটের জনগণ গান্ধীজীর মূল্যবোধকে সর্বদাই সম্মান জানিয়েছেন। পরিচ্ছন্নতা থেকে শুরু করে স্বাবলম্বন সর্বক্ষেত্রে গান্ধীজীর দর্শনের প্রথম ফলিত ক্ষেত্র ছিল সুরাট। এখনও স্বচ্ছ ভারত অভিযানে ধবলজীর নেতৃত্বে তাঁর দলের যুবকরা অসাধারণ কাজ করে চলেছেন। এদের মধ্যে কেউ ইঞ্জিনিয়ার, কেউ চিকিৎসক আবার কেউ চার্টার্ড অ্যাকাউন্ট্যান্ট কিংবা ব্যবসায়ী। কিন্তু তাঁরা পরিচ্ছন্নতার ক্ষেত্রে দৃঢ় প্রতিজ্ঞ হয়ে ঝাঁপিয়ে পড়েছেন, সেজন্য আমি তাঁদের সকলকে কৃতজ্ঞতা জানাই। আজ হীরে এবং বস্ত্র ব্যবসার পাশাপাশি এই শহরে ‘মেক ইন ইন্ডিয়া’র মাধ্যমে আরও অনেক ছোট ছোট উদ্যোগ গড়ে উঠেছে।


    বন্ধুগণ, সুরাটের এই প্রাণশক্তিকে আরও শক্তিশালী করে তুলতে আজ আরও কয়েক হাজার কোটি টাকা বিনিয়োগে বেশ কিছু প্রকল্পের উদ্বোধন এবং শিলান্যাস করা হয়েছে। এর মধ্যে সুরাট বিমানবন্দরের সম্প্রসারণ ছাড়াও সুরাটকে স্মার্ট সিটি-তে পরিণত করার জন্য ডজন খানেক প্রকল্প রয়েছে। এই প্রকল্পগুলির জন্য আপনাদের সকলকে অনেক অনেক শুভেচ্ছা।


    বন্ধুগণ, আমাদের সরকার দেশে ‘ইজ অফ লিভিং’ এবং ‘ইজ অফ ডুয়িং বিজনেস’ – এর নতুন সংস্কৃতি বিকশিত করার ক্ষেত্রে সাফল্য পেয়েছে। সেজন্য দেশে পরিকাঠামো ও যোগাযোগ ব্যবস্থার উন্নয়নকে অগ্রাধিকার দেওয়া হয়েছে। সুরাট, দেশের সেই শহরগুলির অন্যতম, যা বিশ্বে আমাদের অর্থনীতিকে সবচেয়ে দ্রুতগতিতে এগিয়ে নিয়ে যেতে বড় অবদান রাখে।


    সম্প্রতি একটি আন্তর্জাতিক রিপোর্টে জানা গেছে যে, আগামী ১০-১৫ বছরে বিশ্বের সবচেয়ে দ্রুতগতিতে উন্নয়নশীল শ্রেষ্ঠ শহরগুলির তালিকায় প্রথম ১০টি শহরের মধ্যে ১০টি-ই ভারতীয় শহর। এর মধ্যে সবার ওপরে কার নাম রয়েছে? ……. সুরাটের নাম। সেজন্য আপনাদের সকলকে অনেক অনেক শুভেচ্ছা।


    এর মানে সুরাট ভবিষ্যতে শুধু ভারত নয়, বিশ্বের অন্যতম শ্রেষ্ঠ আর্থিক কর্মকান্ডের কেন্দ্র হয়ে উঠতে চলেছে। ফলে, সারা পৃথিবী থেকে বিনিয়োগ আসবে, ব্যবসা কয়েকগুণ বৃদ্ধি পাবে, লক্ষ লক্ষ কর্মসংস্থান হবে।


    সুরাট বিমানবন্দরটি ইতিমধ্যেই গুজরাটের তৃতীয় ব্যস্ততম বিমানবন্দরে পরিণত হয়েছে। আজ যে নতুন টার্মিনাল ভবনের সম্প্রসারণের কাজ শুরু হয়েছে। সেটি সম্পূর্ণ হলে সেখানে এক সঙ্গে ১ হাজার ৮০০ জন যাত্রী বসতে পারবেন । এদের মধ্যে ১ হাজার ২০০ জন অভ্যন্তরীণ এবং ৮০০ জন থাকবেন আন্তর্জাতিক ক্ষেত্রের বিমানযাত্রী। ফলে, সুরাট বিমানবন্দর থেকে বার্ষিক যাত্রী সংখ্যা ৪ লক্ষ থেকে বৃদ্ধি পেয়ে ২৬ লক্ষেরও বেশি হবে। যাত্রী ছাড়াও বিমানে পণ্য পরিবহণ ক্ষমতাও একই হারে বৃদ্ধি পাবে। ফলে, এখানকার ব্যবসায়ীদের অনেক সময় সাশ্রয় হবে।


    বন্ধুগণ, আমাকে বলা হয়েছে যে, কিছুদিন পরই এখান থেকে শারজাগামী বিমান পরিষেবা শুরু হবে। প্রথমে সপ্তাহে দু’দিন। এরপর মার্চ মাস থেকে সপ্তাহে চার দিন। ফলে, আপনাদের আন্তর্জাতিক বাণিজ্যের ক্ষেত্রেও অনেকটাই সুবিধা হবে।


    বন্ধুগণ, সরকার সারা দেশে বিমান পরিষেবা উন্নয়নকে অগ্রাধিকার দিয়েছে। ইতিমধ্যেই ১৭টি বিমানবন্দরকে উন্নত কিংবা সম্প্রসারিত করা হয়েছে এবং অনেকগুলিতে দ্রুতগতিতে কাজ চলছে। আগামী চার বছরে আমরা সারা দেশে এরকম আরও ৫০টি বিমানবন্দর চালু করতে চাই।


    বন্ধুগণ, আমার স্বপ্ন ছিল, দেশের সাধারণ মানুষ হাওয়াই চপ্পল পরিহিত মানুষেরা নিয়মিত বিমানে যাতায়াত করবেন। সেজন্য আমরা ‘উড়ে দেশ কা আম নাগরিক’ বা ‘উড়ান যোজনা’ চালু করেছি। আজ অত্যন্ত আনন্দের সঙ্গে আমি বলতে পারি যে, এই প্রকল্প দেশকে, বিশ্বের দ্রুত ক্রমবর্ধমান ‘অ্যাভিয়েশন মার্কেট’ – এ পরিণত করেছে। উড়ান যোজনার মাধ্যমে দেশে অসামরিক বিমান পরিষেবা ক্ষেত্রে ১২ লক্ষ যাত্রী সুলভে যাতায়াত করতে পেরেছেন।


    এই প্রকল্পের মাধ্যমে সারা দেশে প্রায় ৪০টি নতুন বিমানবন্দর দেশের অসামরিক বিমান পরিষেবা মানচিত্রে যুক্ত হয়েছে। আমাদের গুজরাটেও চারটি নতুন বিমান পরিষেবা চালু হয়েছে, এগুলি হ’ল - পোরবন্দর – মুম্বাই, কান্ডলা – আমেদাবাদ, কেশোড – আমেদাবাদ এবং পোরবন্দর – আমেদাবাদ।


    উড়ান – ১, উড়ান – ২ প্রকল্পের পর এখন উড়ান – ৩ প্রকল্পের মাধ্যমে ভবিষ্যতে সুরাট সহ গুজরাটে আরও ডজন খানেক ছোট-বড় বিমানবন্দর থেকে দেশের অন্যান্য শহরে বিমান পরিষেবা চালু করা হবে। যেমন – সবরমতী রিভার ফ্রন্ট, শ্ত্রুঞ্জয় বাঁধ এবং স্ট্যাচু অফ ইউনিটি-র মতো বেশ কিছু ওয়াটার ড্রোম বা ওয়াটার এয়ারপোর্ট গড়ে তোলা হবে। তখন পর্যটকরা সী-প্লেন – এ করে শ্ত্রুঞ্জয় বাঁধ হয়ে সহজেই ভাবনগর পৌঁছে যেতে পারবেন। আবার সবরমতী রিভার ফ্রন্ট থেকে আকাশে উড়ে সর্দার সরোবর বাঁধে যেতে পারবেন।


    বন্ধুগণ, বিমান যোগাযোগ বৃদ্ধির পাশাপাশি, পর্যটকদের যাতে পাসপোর্টের জন্য বড় শহরে ছোটাছুটি করতে না হয়, সেদিকে লক্ষ্য রেখে দেশে পাসপোর্ট কেন্দ্রের সংখ্যা বৃদ্ধি করা হচ্ছে। ২০১৪ সালে স্বাধীনতার ৬৫ বছর পরও দেশে মাত্র ৮০টি পাসপোর্ট কেন্দ্র ছিল। আর আমরা বিগত চার বছরে দেশকে আরও বেশি পর্যটন-বান্ধব করে তুলতে এই সংখ্যা বৃদ্ধি করে ৪০০-রও বেশি করে দিয়েছি। দেশের ছোট ছোট শহরগুলি থেকেই এখন পাসপোর্ট তৈরি করানো যায়। এছাড়া, ‘এম-পাসপোর্ট সেবা মোবাইল অ্যাপ’ – এর মাধ্যমে পাসপোর্টের জন্য আবেদন করা সম্ভব হয়েছে।


    বন্ধুগণ, কেন্দ্রীয় সরকার দেশের গরিব ও মধ্যবিত্তদের জীবনকে সরল ও সুগম করে তুলতে সততার সঙ্গে কাজ করে চলেছে। পরিচ্ছন্ন যানজট বিহীন শহর, পানীয় জল ও নিকাশি ব্যবস্থার সংস্কার এবং সিসি টিভি ক্যামেরার মাধ্যমে নিরাপত্তা বৃদ্ধির মাধ্যমে স্মার্ট সিটি মিশন এবং অমৃত যোজনা যে নতুন ব্যবস্থা গড়ে তুলেছে, তা নিশ্চিতভাবেই মানুষের জীবনকে সরল ও সুগম করে তুলবে।


    ভাই ও বোনেরা, বিগত সাড়ে চার বছরে শহরে বসবাসকারী গরিব গৃহহীনদের জন্য ১৩ লক্ষেরও বেশি গৃহ নির্মিত হয়েছে, ৩৭ লক্ষ গৃহ নির্মাণের কাজ চলছে এবং আরও ৭০ লক্ষ গৃহ নির্মাণের আবেদন মঞ্জুর হয়েছে। এভাবে ২০১৪ সালের পর দেশের গ্রামাঞ্চলে ১ কোটি ৩০ লক্ষেরও বেশি গৃহহীনদের জন্য নতুন গৃহ নির্মাণ করা হয়েছে। এই প্রকল্পের সুফলভোগীরা এ বছর নিজেদের বাড়িতেই দীপাবলি পালন করেছেন।


    সুরাটবাসীরা মনে রাখবেন, পূর্ববর্তী সরকার বিগত পাঁচ বছরে সারা দেশে গ্রামীণ গৃহহীনদের জন্য প্রায় ২৫ লক্ষ গৃহ নির্মাণ করেছিল। আর ২০১৪ সালের পর আমরা দেশের গ্রামাঞ্চলে ১ কোটি ৩০ লক্ষেরও বেশি নতুন গৃহ নির্মাণ করেছি।


    মধ্যবিত্তদের গৃহ নির্মাণের ক্ষেত্রেও আমরা ২০ লক্ষ টাকা পর্যন্ত ঋণ নিলে সুদের হারে এমন ছাড় সুনিশ্চিত করেছি যে তাঁদের ঋণ পরিশোধের সময়ে ৬ লক্ষ টাকা সাশ্রয় হবে। স্বাধীনতার পর থেকে কোনও সরকার মধ্যবিত্তদের সুবিধার জন্য এরকম ব্যবস্থা নেয়নি।


    অনেকে জিজ্ঞেস করেন যে, বিমুদ্রাকরণে কী লাভ হয়েছে? তাঁরা যদি এই প্রশ্ন সেই যুবকদের করেন, যাঁরা বিমুদ্রাকরণের পর গৃহ নির্মাণ করে উপকৃত হয়েছেন। অনেক গরিব ও মধ্যবিত্তের স্বপ্ন বাস্তবায়িত হয়েছে। বিমুদ্রাকরণের আগে রিয়েল এস্টেট ক্ষেত্রে কালো টাকার দৌরাত্ম কতটা ছিল, তা সুরাটবাসীদের বলে বোঝাতে হবে না।


    ভাই ও বোনেরা, আমাদের সরকার ‘রেরা’ আইন প্রণয়ন করে গরিব ও মধ্যবিত্তদের উপার্জনের টাকা কোনও গৃহ নির্মাণ প্রকল্পের মাধ্যমে প্রতারিত না হওয়া সুনিশ্চিত করেছে। এখন ৩০-৩৫ হাজার আবাসন প্রকল্প ‘রেরা’ আইনের মাধ্যমে নিজেদের নথিভুক্তিকরণ করিয়েছে এবং আইন মেনে লক্ষ লক্ষ গৃহ নির্মাণ করেছে।


    বন্ধুগণ, সরকারের ইচ্ছাশক্তি থাকলে দেশে কিরকম পরিবর্তন আসতে পারে, তা এলইডি বাল্বের উদাহরণ দিয়ে বোঝানো যায়। ২০১৪ সালের আগে একটি এলইডি বাল্বের দাম ছিল ৩৫০ টাকা আর এখন সেই বাল্ব ৪০-৫০ টাকায় কিনতে পারা যায়। এই বাকি টাকাটা কোথায় যেত, তার জবাব আমি প্রয়াত প্রধানমন্ত্রী রাজীব গান্ধীকে উদ্ধৃত করে বলব ‘সরকার থেকে ১ টাকা পাঠালে জনগণের কাছে পৌঁছয় ১৫ পয়সা’। বাকি ৮৫ পয়সা কোথায় যেত – তা সবাই জানেন।


    বন্ধুগণ, বিগত সাড়ে চার বছরে কেন্দ্রীয় সরকার সারা দেশে ৩২ কোটি এলইডি বাল্ব বিতরণ করেছে। ফলে, দরিদ্র ও মধ্যবিত্ত মানুষের বার্ষিক বিদ্যুতের বিলে ১৬ হাজার ৫০০ কোটি টাকা সাশ্রয় হয়েছে।


    এভাবে মুদ্রা যোজনার মাধ্যমে গরিব ও নিম্ন মধ্যবিত্ত যুবসম্প্রদায়ের স্বপ্ন বাস্তবায়িত হয়েছে। এখন আর তাঁদের পুঁজি হিসাবে ব্যাঙ্ক থেকে কোনও রকম গ্যারান্টি ছাড়া ঋণ পেতে সমস্যা হয় না। ইতিমধ্যেই এই প্রকল্পের মাধ্যমে ১৫ কোটিরও বেশি ঋণ মঞ্জুর হয়েছে। এর মধ্যে ৭ লক্ষ কোটি টাকা কোনও রকম গ্যারান্টি ছাড়াই মঞ্জুর করা হয়েছে। আর ৪ কোটি ২৫ লক্ষেরও বেশি মানুষ জীবনে প্রথমবার ঋণ নিয়েছেন। বিগত সাড়ে চার বছরে দেশকে আমরা নতুন ৪ কোটি ২৫ লক্ষ উদ্যোগপতি উপহার দিয়েছি।


    ভাই ও বোনেরা, এই ব্যাপক প্রকল্প ও বড়বড় সিদ্ধান্তের পেছনে সবচেয়ে বড় শক্তি হ’ল আপনাদের এক একটি ভোট দিয়ে গড়া সংখ্যাধিক্যের সরকার। আমি যখন কোনও গৃহহীনের হাতে বাড়ির চাবি তুলে দিই, তখন কেউ ভাবতে পারেন – এই চাবি মোদী তুলে দিচ্ছে। কিন্তু এই ধারণা ভুল, এই চাবি আপনাদের এক একটি ভোটের শক্তিতে গড়ে তোলা সংখ্যাধিক্যের শক্তিতে বলীয়ান ভারত সরকার দিতে পারছে। এটা আপনাদেরই শক্তি।


    ভাই ও বোনেরা, ত্রিশঙ্কু সংসদ থাকায় কিংবা সংখ্যাধিক্যের ভোটে নির্বাচিত সরকার না থাকায় আমাদের দেশে বিগত ৩০ বছর ধরে অস্থিরতার আবহ ছিল। জনগণ সেটি অনুভব করেই দেশকে পুরনো রোগ থেকে মুক্ত করতে সংখ্যাধিক্যের সরকার উপহার দিয়েছিল। ফলে, অন্যদের পাশাপাশি, নতুন প্রজন্মের মানুষ বেশি করে পার্থক্য অনুভব করছেন।


    আপনারা মনে করুন, আগে কেমন সরকার চলতো? সুরাটে বিমানবন্দর নির্মাণ ও বিমান পরিষেবা চালু করার জন্যে কত আন্দোলন হয়েছে, কত আবেদন নিবেদন করতে হয়েছে। কিন্তু কাজ হয়নি। ইচ্ছে থাকলেও হয়তো সিদ্ধান্ত নেওয়ার ক্ষমতা ছিল না! আর আমরা এসে বিমানবন্দর চালু করেই চুপ থাকিনি। এখন এই বিমানবন্দরে দৈনিক ৭০-৭২টি বিমান ওঠা-নামা করে। আর ইতিমধ্যেই এখানকার যাত্রী সংখ্যা ৪ লক্ষ থেকে বেড়ে ২৬ লক্ষ হওয়ার সম্ভাবনা দেখা দিয়েছে বলেই এই টার্মিনাল ভবন সম্প্রসারণ করতে হচ্ছে। অর্থাৎ, সুরাটবাসী যে সম্ভাবনা দেখতে পাচ্ছিলেন, কেন্দ্রীয় সরকার তা অনুভব করতে পারছিল না। কিন্তু আমরা অনুভব করেছি এবং কার্যকরও করেছি। কারণ, আমরা ‘সবকা সাথ, সবকা বিকাশ’ মন্ত্র নিয়ে কাজ করি।


    বন্ধুগণ, একদিকে আমরা সম্পূর্ণ শক্তি দিয়ে পুরনো ব্যবস্থার ত্রুটিগুলি সংশোধনের চেষ্টা করছি। অন্যদিকে, নতুন ভারত গড়ে তোলার কাজ এগিয়ে নিয়ে চলেছি। আর যাঁরা বিগত ছয় – সাত দশক ধরে দেশের কথা না ভেবে শুধু নিজেদের কথা ভেবেছেন, তাঁরা আমাদের প্রতিটি পদক্ষেপ নিয়ে ব্যঙ্গ-বিদ্রুপ করছেন। আমরা এ ধরণের নেতিবাচক মন্তব্যকে অগ্রাহ্য করে এগিয়ে চলেছি। নতুন ভারতে নতুন প্রাণশক্তি সঞ্চারের মাধ্যমে আপনাদের সকলের জীবন ও ব্যবসাকে সহজ করে তোলার জন্য এই সব প্রকল্প দ্রুত রূপায়িত করে চলেছি।


    আপনারা এত বিপুল সংখ্যায় আমাকে আশীর্বাদ প্রদানের জন্য এসেছেন, সেজন্য আমি আপনাদের কৃতজ্ঞতা জানাই। সম্পূর্ণ শক্তি দিয়ে আমার সঙ্গে বলুন –


    ভারতমাতা কি জয়


    ভারতমাতা কি জয়


    ভারতমাতা কি জয়


    অনেক অনেক ধন্যবাদ।


    CG/SB/SB

    
    
    (Release ID: 1565845) Visitor Counter : 1