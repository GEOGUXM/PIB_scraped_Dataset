      PIB Headquarters

      பெண் தொழில் முனைவோர் அருள்மொழி சரவணன், பிரதமருடன் சந்திப்பு
      Posted On: 27 JAN 2019 5:32PM by PIB Chennai


    234 ரூபாய் வியாபாரம், ஒரு கோடி வர்த்தகத்தை எட்டிய கதை.


    மதுரையைச் சேர்ந்த அருள்மொழி சரவணன், தமது குடும்பத்தின் பணத்தேவையை ஈடுகட்ட, சுயதொழில் செய்ய விரும்பினார். அந்த வகையில், சிறு தொழில் முனைவோருக்கு உத்தரவாதமின்றி கடன் வழங்கும் மத்திய அரசின் முத்ரா திட்டம் பற்றி அறிந்த அவர், முத்ரா கடனுக்கு விண்ணப்பித்து, கடனுதவியையும் பெற்றார். இதன் மூலம் அரசு அலுவலகங்களுக்குத் தேவைப்படும் சிறிய பொருட்களை அவர் விநியோகித்து வந்தார்.


    ஒருநாள் மத்திய அரசின் மின்னணு வணிக திட்டம் பற்றி அறிந்த அவர், அத்திட்டத்தில் தமது பெயரை பதிவு செய்தார். 2017 ஆம் ஆண்டில் ஒருநாள், மின்னணு வணிக நடைமுறை (GeM) மூலம் பார்த்துக் கொண்டிருந்த போது, பிரதமர் அலுவலகத்திற்கு தெர்மோ பிளாஸ்குகள் வாங்கப்பட இருப்பதை அறிந்து, அதை விற்பனை செய்வதற்கு விருப்பம் தெரிவித்தார். இதற்கு பிரதமர் அலுவலகத்திலிருந்து பதில் கிடைத்ததுடன், அந்த பிளாஸ்கை விநியோகிப்பதற்கான உத்தரவும் வழங்கப்பட்டது. அதன்படி, பிளாஸ்க் விநியோகிக்கப்பட்டு, அதற்கான பணமும் பட்டுவாடா செய்யப்பட்டது.


    ஒரு சிறு தொழில் முனைவோரான மதுரையைச் சேர்ந்த அருள்மொழி சரவணனின் வாழ்க்கையை நவீன தொழில்நுட்பம் மாற்றியமைத்தது. தமது இந்த வெற்றிக்கதையின் பின்னணியை பிரதமருடன் பகிர்ந்து கொள்ள விரும்பிய அருள்மொழி, இதுபற்றி பிரதமர் திரு நரேந்திர மோடிக்கு கடிதம் எழுதினார். அந்தக் கடிதத்தின் விவரங்களை 2017 மத்தியில் ஒலிபரப்பான மனதின் குரல் நிகழ்ச்சியில் பிரதமர் சுட்டிக்காட்டினார். அதன்பிறகு பல்வேறு அலுவலகங்களுக்கு தேவையான பொருட்களை வழங்கி வருவதன் மூலம் அருள்மொழியின் வர்த்தகம் விரிவடைந்தது.


    இந்நிலையில், அண்மையில் பிரதமருக்கு மீண்டும் ஒரு கடிதம் எழுதிய அருள்மொழி, தமது தொழிலில் தற்போதைய நிலை பற்றி குறிப்பிட்டு, அது தமது வாழ்க்கையை எவ்வாறு மாற்றியமைத்திருக்கிறது என்பதையும் விவரித்திருந்தார்.


    ஒரு காலத்தில் விறகு அடுப்பு மூலம் சமையல் செய்து வந்த அவர், தற்போது எரிவாயு சிலிண்டர்களை பயன்படுத்துகிறார். அவரது தொழிலில் வரவு-செலவும் நடப்பு நிதியாண்டில் ஒரு கோடி ரூபாயை தாண்டியுள்ளது. எனவே, சமையல் எரிவாயுக்கான மானியத்தை விட்டுக் கொடுக்க அவர் முன்வந்துள்ளார். அவரது அடுத்த இலக்கு வீட்டுவசதி கடன் பெறுவதாகும்.


    இந்நிலையில், பிரதமர் இன்று மதுரை வருவதை அறிந்த அருள்மொழி சரவணன், பிரதமரை நேரில் சந்தித்தார்.


    அரசின் மின்னணு வணிக நடைமுறை மூலம் 234 ரூபாய்க்கு வணிகத்தைத் தொடங்கிய தமது தொழில் அனுபவத்தை பகிர்ந்து கொண்ட அவர், இந்த மின்னணு வணிக நடைமுறை, அரசு அலுவலகங்களில் மக்களின் வரிப்பணத்தை மிச்சப்படுத்த எவ்வாறு உதவுகிறது என்பதை எடுத்துரைத்தார்.


    தமது வாழ்வின் அடிப்படையில், அரசின் மின்னணு வணிக நடைமுறை, ஒரு சாதாரண வர்த்தக வழிமுறையாக அல்லாமல், தேசத்திற்கான சேவையாக மாறியுள்ளதாகக் கூறுகிறார். அதுவும், ஜிஎஸ்டி அமலுக்கு வந்தபிறகும் கூட, தமது தொழில் மிகவும் எளிதாகிவிட்டது என்கிறார்.


    முத்ரா வங்கிக் கடனுதவி தொடங்கி, அரசின் மின்னணு வணிக நடைமுறை முதல், ஜிஎஸ்டி வரை, மத்திய அரசின் சீர்திருத்தங்கள், உண்மையில் எத்தகைய விளைவுகளை ஏற்படுத்தியுள்ளது என்பதற்கு அருள்மொழி ஒரு உதாரணமாகத் திகழ்வதுடன், மக்களின் வாழ்க்கை நிலையை எளிதாக்கவும் இந்த சீர்திருத்தங்கள் எவ்வாறு உதவுகிறது என்பதற்கு உதாரணமாகத் திகழ்கிறார்.


    *****

    
    
    (Release ID: 1561590) Visitor Counter : 146
    
    
      Read this release in: English