      PIB Headquarters

      குடியரசு துணைத் தலைவர் சென்னையில் 2019 ஜனவரி 25 அன்று அப்போலோ புரோட்டான் புற்றுநோய் மையத்தை தொடங்கி வைக்கும் நிகழ்ச்சியில் உரை
      Posted On: 25 JAN 2019 12:28PM by PIB Chennai


    அன்புள்ள சகோதரிகளே, சகோதரர்களே


    இந்தியா விரைவாக முன்னேறி வருகிறது. இன்றைய நிலையில் இந்தியா மிக விரைவாக வளரும் பெரிய பொருளாதாரம். இந்தியாவின் மொத்த உள்நாட்டு உற்பத்தி இந்த ஆண்டு 7.3 சதவீதமாக வளர்ச்சி அடையும் என எதிர்பார்க்கப்படுவதாக சர்வதேச பணநிதியம் முன்னறிவிப்பு செய்துள்ளது. 2019-20-ல் அது 7.5 சதவீதமாகவும், 2020-21-ல் அது 7.7 சதவீதமாகவும் இருக்கும் என்றும் அந்த நிறுவனம் கூறியுள்ளது. அதே சமயம் உலகப் பொருளாதாரம் மந்த நிலை அடைந்து வருகிறது என்பது கண்கூடு. இந்தியா 2030-ல் 10 லட்சம் கோடி அமெரிக்க டாலர் பொருளாதாரமாக வளரும் என்று எதிர்பார்க்கப்படுகிறது. இது உண்மையில் மிக நல்ல செய்தி.


    சுகாதார குறியீடுகளை பொறுத்தவரை இந்தியா சுதந்திரத்திற்கு பிறகு மிக குறிப்பிடத்தக்க வளர்ச்சியை அடைந்துள்ளது. அடுத்தடுத்து வந்த அரசுகள் சுகாதாரத்திற்கும், மக்களின் நல வாழ்வுக்கும் முக்கியத்துவம் கொடுத்து வந்ததே இதற்கு காரணமாகும். நவீன மருத்துவ முறைகள் சிறந்த மருத்துவ பராமரிப்பு வசதிகள் காரணமாக, சுகாதாரம் தொடர்பான குறியீடுகள் மேம்பாடு அடைந்துள்ள நிலையிலும் நாடு இன்னமும் இந்த துறையில் மிகப் பெரிய சவால்களை எதிர்நோக்கி உள்ளது. இந்த சவால்களில் போதுமான அளவு நிதி இல்லாதது, மிக குறைந்த மருத்துவ நோயாளி விகிதாச்சாரம், தனிநபர் மருத்துவ செலவு அதிகரிப்பு, கிராமப் பகுதிகளில் அடிப்படை வசதி குறைவு, மருத்துவ காப்பீடு அதிகமான மக்களை சென்றடையாமல் இருப்பது, நோய் தடுப்பு அமைப்புகள் பற்றாக்குறை ஆகியன இந்த சவால்களில் சில.


    நாம் தொற்றுநோய்களில் பலவற்றை வெற்றிகரமாக அகற்றியிருக் கிறோம். மருத்துவ சேவை வழங்குவதை மேம்படுத்தியிருக்கிறோம், எனினும் நகர்ப்புற மற்றும் கிராமப்புற பகுதிகளுக்கு இடையே இந்த சேவைகள் வழங்குவதில் மிகப் பெரிய வேறுபாடுகள் உள்ளன. தனியார் துறையினர் மருத்துவ வசதிகளை வழங்குவதில் அரசுத் துறைக்கு உதவி வரும் நிலையிலும், கம்பெனி சார்ந்த மருத்துவ வசதிகள் பெரும்பாலும் நகர்ப்புறப் பகுதிகளில் மட்டுமே உள்ளன.


    இந்த நிலையில் மாற்றம் அவசியம். இத்துறையில் நகர்ப்புற, ஊரக இடைவெளியை அகற்ற வேண்டியது அதை விட அவசியம். தனியார் துறையினர், மருத்துவ வசதிகளை கிராமப் பகுதிகளுக்கு விரிவுப்படுத்த வேண்டும். அங்குதான் மக்கள் தொகையில் பெரும்பான்மையினர் வசிக்கின்றனர்.


    இந்த இடைவெளியை குறைப்பதற்கு பொதுத்துறை, தனியார் துறை பங்களிப்பு மாதிரிதான் சிறந்தது என்று கருதுகிறேன். தொழில்நுட்ப ரீதியில் மிக உயர்ந்த ஆரம்ப மற்றும் உயர்நிலை மருத்துவ வசதி மையங்கள் மூலம் இந்த இடைவெளியை குறைக்கலாம்.


    எனினும் உயர்ந்த மருத்துவ சிகிச்சை அனைவருக்கும் குறைந்த விலையில் கிடைப்பது மிகுந்த முக்கியத்துவம் வாய்ந்தது. மருத்துவ சிகிச்சைக்கான கட்டணங்கள் அதிகமாக இருப்பதாலும் இது தொடர்பான தனிநபர் செலவினங்கள் அதிகரிப்பதாலும் பல லட்சக்கணக்கான ஏழை மக்கள் கடன் வாங்கி இவற்றை சமாளித்து மேலும் வறுமை நிலையை அடைகிறார்கள் என்பது மருத்துவத் துறையில் அக்கறையுள்ள அனைவரும் கவனிக்க வேண்டிய முக்கிய விஷயம்.


    புற்றுநோய், நீரிழிவு, மாரடைப்பு போன்ற பரவாத நோய்கள் வீடுகளின் செலவினத்தில் அதிகப் பங்கை பெற்றிருப்பதால் உயர் ரக மருத்துவச் சிகிச்சைக்கான மருத்துவக் காப்பீடு இதனை ஓரளவு சமாளிக்க உதவும். இத்தகைய காப்பீட்டினால் ஏழை மக்கள் எதிர்கொள்ளும் பொருளாதார நெருக்கடி ஓரளவு குறையும். நிலைத்த மேம்பாட்டு இலக்குகளை அடைவதில் இது மிகவும் அவசியமானது.


    மத்திய அரசு பல்வேறு மாநில அரசுகள், மக்களின் சுகாதார பராமரிப்புக்கென பல்வேறு திட்டங்களை அமல்படுத்தி வருவதை நீங்கள் அறிவீர்கள். மருத்துவ பராமரிப்பு செலவினத்தை மொத்த உள்நாட்டு உற்பத்தியில் 2.5 சதவீதமாக உயர்த்துவதற்கு மத்திய அரசு இலக்கு நிர்ணயித்துள்ளது. இதனால் 2025-ல் மக்களின் சுகாதார பராமரிப்பு தேவைகள் நிறைவடையும் என்று எதிர்பார்க்கப்படுகிறது.


    ஆயுஷ்மான் பாரத் திட்டம் 10 கோடி ஏழை குடும்பங்களுக்கு விரிவான மருத்துவ காப்பீடு வழங்குவதற்கான மத்திய அரசின் மிகப் பெரிய திட்டமாகும். இந்தத் திட்டம் நாடெங்கும் 1 லட்சத்து 50 ஆயிரம் சுகாதாரம் மற்றும் நலவாழ்வு மையங்களை உருவாக்குவதையும் நோக்கமாக கொண்டுள்ளது.


    ஆரோக்கியமான இந்தியாவை நிர்மாணிப்பதில் மருத்துவ நிபுணர்கள்தான் முக்கியமானவர்கள். மேற்படிப்புக்காக வெளிநாடுகளுக்குச் சென்று பின்னர் இந்தியா திரும்பி நாட்டு மக்களுக்கு சேவை செய்து வரும் அனைத்து மருத்துவர்களயும் நான் பாராட்டுகிறேன். அப்போலோ மருத்துவமனைகள் குழுமத்தின் தலைவர் டாக்டர் பிரதாப் சி. ரெட்டி தனது வேர்களை ஒருபோதும் மறக்கவில்லை. 35 ஆண்டுகளுக்கு முன் அவர் அமெரிக்காவிலிருந்து இந்தியா திரும்பி நமது நாட்டின் மருத்துவ சிகிச்சை நிலையை மேம்படுத்துவதில் பணியாற்றி வருகிறார்.


    இன்று உலகின் எந்தவொரு பகுதியிலும் அளிக்கப்படும் மிக உயரிய மருத்துவ முறைகள் இந்தியாவிலும் இப்போது செய்யப்படுகின்றன என்பது மகிழ்ச்சியளிக்கும் விஷயம். இத்தகைய மருத்துவ நடைமுறைகள் இங்கு குறைந்த கட்டணத்தில் மேற்கொள்ளப்பட்டாலும் இந்த குறைந்த கட்டணமும் கூட நாட்டில் மிகப் பலருக்கு எட்டாத செலவினமாகவே இருந்து வருகிறது. நான் முன்னே குறிப்பிட்டது போல இந்தப் பிரச்சனையை மருத்துவ துறையில் அக்கறையுள்ள அனைவரும் போர்க்கால அடிப்படையில் அணுக வேண்டும் என்று கேட்டுக் கொள்கிறேன். உயர்நிலை மருத்துவ சிகிச்சை கட்டணங்கள் அனைத்துப் பிரிவினரும் சமாளிக்கும் வகையிலான கட்டணங்களில் அமைய வேண்டும்.


    இந்தியா இப்போது தொற்றாத நோய்கள் மற்றும் தொற்றுகளால் ஏற்படும் நோய்கள் ஆகிய இரண்டு பிரச்சனைகளை எதிர்கொண்டுள்ளது. தொற்று அல்லாத நோய்கள் நாட்டின் 63 சதவீத மருந்துகளுக்கு காரணமாக உள்ளன என்று 2018 ஆம் ஆண்டு உலக சுகாதார நிறுவனத்தின் அறிக்கை கூறுகிறது. புற்றுநோய், நீரிழிவு தவிர இதய நோய்கள், நுரையீரல் நோய்கள் ஆகியன பெரும்பான்மையான மரணங்களுக்கு காரணமாகியுள்ள நிலையில் நவீன கால வாழ்க்கை முறை காரணமாக ஏற்படும் ஆரோக்கிய பாதிப்புகள் குறித்த தேசிய இயக்கத்தை தொடங்க வேண்டியது கட்டாயமாகி உள்ளது.


    மக்கள் சோம்பல் வாழ்க்கையை நடத்துவதை கைவிட்டு, வெளி உணவுகளை சாப்பிடுவதை நிறுத்தி முறையான உடற்பயிற்சியை மேற்கொண்டால் தொற்று அல்லாத நோய்களால் ஏற்படும் விளைவுகளை மாற்றியமைக்க முடியும்.


    தவிர்க்க கூடிய மரணங்களை குறைக்க அனைத்து சாத்தியமான நடவடிக்கையும் எடுக்க வேண்டும். இதற்கான பொறுப்பு நாம் அனைவருக்கும் குறிப்பாக மருத்துவ நிபுணர்களுக்கு உண்டு.


    அன்பு சகோதரிகளே, சகோதரர்களே


    1990-ல் புற்றுநோயால் இறந்தவர்களின் எண்ணிக்கையை விட 2016-ல் 2 மடங்கு அதிகமான நபர்கள் இந்த நோய்க்கு பலியாகியிருப்பது மிகுந்த வருத்தமளிக்கிறது. கடந்த 25 ஆண்டுகள் தொடர்பாக இந்திய மருத்துவ ஆராய்ச்சி சபை மேற்கொண்ட ஆய்வின்படி 3லட்சத்து 82 ஆயிரம் பேர் 1990-ல் புற்றுநோயால் உயிரிழந்தனர் என்று தெரிய வருகிறது. இந்த எண்ணிக்கை 2016-ல் 8,13,000 ஆக உயர்ந்துள்ளது. அதே போல புற்றுநோயாளிகளின் எண்ணிக்கையும் உயர்ந்துள்ளது. 1990-ல் இது 5,48,000 மாக இருந்தது. 2016-ல் 11 லட்சம் ஆகி உள்ளது. இந்த ஆய்வின்படி மொத்த மாற்றுத் திறன் சரி செய்யப்பட்ட வாழ்க்கை ஆண்டுகளில் (உயிரிந்தவர்களில் ஆரோக்கிய ஆண்டுகள்) 5 சதவீதம் அனைத்து வகை புற்றுநோய்களால் ஏற்படுகிறது என தெரிய வந்துள்ளது.


    இந்தியாவில் அதிகமாக காணப்படும் புற்றுநோய்கள்: வயிற்றுப் புற்றுநோய் 9 சதவீதம், மார்பக புற்றுநோய் 8.2 சதவீதம், நுரையீரல் புற்றுநோய் 7.5 சதவீதம், உதடு மற்றும் வாய் புற்றுநோய் 7.2 சதவீதம், குரல்வளை புற்றுநோய் 6.8 சதவீதம், பெருங்குடல் மற்றும் மலக்குடல் புற்றுநோய் 5.8 சதவீதம், ரத்த புற்றுநோய் 5.2 சதவீதம், கர்ப்பப்பை புற்றுநோய் 5.2 சதவீதம். இந்தியாவில் புற்றுநோய்தான் அனைத்து மரணங்களிலும் இரண்டாவது மிகப் பெரிய காரணமாக உள்ளது.


    அப்போலோ போன்ற பெரிய மருத்துவமனைகளில் புற்றுநோய் உயர் சிகிச்சை மையங்கள் அமைக்கப்பட்டுள்ளன. எனினும் மிகப் பெரிய அளவில் புற்றுநோய் சோதனை திட்டங்கள் மூலம் இந்த நோயை முன்கூட்டியே அறிந்து கொள்வதற்கு முக்கிய கவனம் செலுத்த வேண்டிய அவசியம் ஏற்பட்டுள்ளது. முன்கூட்டியே கண்டுபிடித்து விட்டால் பல்வேறு வகை புற்றுநோய்களை குணப்படுத்தி விடலாம் என்று மருத்துவர்கள் கூறுகிறார்கள்.


    கிராமப்புற, நகர்ப்புற பகுதிகளில் நடமாடும் புற்றுநோய் சோதனை மையங்களை அமைத்து செயல்பட வேண்டும் என்று அப்போலோ மருத்துவமனை போன்ற மருத்துவமனைகளை கேட்டுக் கொள்கிறேன். இதனால் அதிக எண்ணிக்கையில் மக்களுக்கு புற்றுநோய் சோதனைகளை மேற்கொள்ள இயலும். பல நேரங்களில் புற்றுநோயாளிகள் நோய் நன்கு முற்றி விட்ட நிலையிலேயே சிகிச்சைக்கு வரும் போது அதனை குணப்படுத்துவது சற்று இயலாமல் போய் விடுகிறது. முன்கூட்டியே நோய் இருப்பதை அறிந்து கொண்டால் இந்த நிலைமையை மாற்றியமைக்க இயலும்.


    அப்போலோ மருத்துவமனைகள் இந்திய மக்களுக்கு கடந்த 25 ஆண்டுகளாக உலகத்தரம் வாய்ந்த புற்றுநோய் சிகிச்சையை அளித்து வருகிறது என்பதை நான் அறிவேன். இந்த மருத்துவமனை தொடங்கிய காலத்திலிருந்து மருத்துவச் சிகிச்சையில் முன்னணி நிலையை வகித்து வருகிறது. மருத்துவச் சிகிச்சையின் புதுமைகளை புகுத்தி மருத்துவ தொழில்நுட்பத்தை மேம்படுத்தி வருகிறது. தற்போது புரோட்டான் சிகிச்சையை கொண்டு வந்திருப்பதற்காக அப்போலோ மருத்துவமனையை நான் பாராட்டுகிறேன். இந்த முறைதான் புற்றுநோய் கதிரியக்க சிகிச்சையை உலகின் மிக உயரிய தொழில்நுட்பம் என கருதப்படுகிறது. இந்த முறையில் உயர் சக்தி புரோட்டான்கள் புற்றுநோய் கட்டிகளை அகற்ற பயன்படுகின்றன.


    இந்த வகை புற்றுநோய் சிகிச்சையில் புரோட்டான் சிகிச்சை பாதிக்கப்பட்ட பகுதியை மட்டும் தனிமைப்படுத்தி சிகிச்சை அளிப்பதாகவும் அருகில் உள்ள திசுக்கள் உறுப்புகளுக்கு பாதிப்பு ஏற்படுத்துவதில்லை என்றும் என்னிடம் தெரிவிக்கப்பட்டது. எனவே இந்த சிகிச்சை முறைதான் குழந்தைகளின் புற்றுநோய்க்கும், உறுப்புகள் நெருக்கமாக அமைந்துள்ள முக்கிய பகுதிகளில் ஏற்படும் புற்றுநோய்க்கும் சிகிச்சை அளிக்க சிறந்த முறையாகும்.


    இத்தகைய உயர் புற்றுநோய் சிகிச்சைக்கென முன்பெல்லாம் மேற்கத்திய நாடுகளுக்கு செல்ல வேண்டிய நிலை மாறி இந்தியாவிலேயே இந்த சிகிச்சையை பெறலாம் என்ற நிலை ஏற்பட்டுள்ளதால் மக்களுக்கு நம்பிக்கை உயர்வடைந்துள்ளது. இந்த உயர் தொழில்நுட்ப சிகிச்சை பல நோயாளிகளுக்கு புற்றுநோயை எதிர்த்து போரிடவும், தங்கள் வாழ்நாளை நீட்டித்துக் கொள்வதற்கும் வலு அளிக்கிறது.


    இத்தகைய அதிநவீன முன்னணி தொழில்நுட்பங்களை அறிமுகப்படுத்தும் அதே சமயம் இத்தகைய சிகிச்சை முறைகள் குறைந்த விலையில் கிடைப்பதற்கும் நாம் கவனம் செலுத்தவேண்டும். இதற்கு மருத்துவ துறை சம்பந்தப்பட்ட அனைவரும் கூட்டாக முயற்சி எடுக்க வேண்டும். அப்போலோ மருத்துவமனையும் இந்த வகையில் தலைமையேற்று செயல்பட வேண்டும் என கேட்டுக் கொள்கிறேன்.


    இந்தியா மருத்துவ சுற்றுலாமையமாக உருவெடுத்து வருகிறது. இங்கு கல்லீரல் மாற்று தொடங்கி அழகு மேம்பாட்டு அறுவை சிகிச்சை வரை அனைத்து மருத்துவ சிகிச்சைகளும், சேவைகளும் மேலை நாடுகளுடன் ஒப்பிடுகையில் இது குறைந்த செலவில் அளிக்கப்பட்டு வருகின்றன.


    நோய் தடுப்புதான் மருத்துவ பராமரிப்பில் மிக முக்கியமான அம்சமாகும். ஏதாவதொரு ஒரு நோய் தடுக்கக் கூடியது என்றால் நாம் அதனை எல்லா வகையிலும் தடுத்து நிறுத்தி நமது ஆரோக்கியத்தை பாதுகாத்துக் கொள்ள வேண்டியது மிகவும் அவசியம்.


    மேலும் இந்தியா தற்போது நல்ல ஆரோக்கியத்திற்கான அடிப்படை அம்சங்களில் முக்கிய கவனம் செலுத்தி வருகிறது. சுகாதாரம், தூய்மையான குடிநீர், ஊட்டச்சத்து ஆகியனவே இந்த அம்சங்களாகும். நாட்டில் 1,50,000 சுகாதார மையங்கள் ஆரோக்கிய மற்றும் உடல்நல மையங்களாக மாற்றப்பட உள்ளன. அதே சமயம் இந்திய மக்கள் ஒவ்வொருவரும் ஆரோக்கியமாக வாழ வேண்டும் என்பதில் உறுதியேற்று தங்கள் குடும்பத்தினரையும், தங்கள் சமுதாயத்தை சேர்ந்த அனைவரையும் அதே போன்ற உறுதியை ஏற்க செய்ய வேண்டும்.


    ஆரோக்கியமான இந்தியா மேலும் வலுவான, அனைத்தையும் உள்ளடக்கிய, வளமான இந்தியாவை நமக்கு பெற்றுத் தரும்.


    நான் இளைஞர்களை கேட்டுக் கொள்வதெல்லாம் ஆரோக்கியமான வாழ்க்கை முறைகளில் கவனம் செலுத்துங்கள் என்பதே ஆகும். சமச்சீர் உணவு, ஆரோக்கிய உணவு ஆகியவற்றை மட்டுமே உட்கொண்டு முறையாக உடற்பயிற்சி செய்யும் பழக்கத்தை ஏற்படுத்திக் கொள்ளுமாறு அவர்களை கேட்டுக் கொள்கிறேன். இயற்கையை நேசித்து இயற்கையுடன் நல்லிணக்கமான, அமைதியான வாழ்க்கையை வாழ கற்றுக் கொள்ளுங்கள்.


    மருத்துவ தொழில் என்பது ஒரு தொலைநோக்கு தொழில் என்பதை வலியுறுத்த விரும்புகிறேன். மருத்துவத்துறையில் பணியாற்றும் ஒவ்வொரு நபரும் இதனை நினைவில் கொள்ள வேண்டும் என்று நான் விரும்புகிறேன்.


    அப்போலோ மருத்துவமனைகள் கல்வி, ஆராய்ச்சி நிறுவனத்தின் மூலம் பல்வேறு ஆராய்ச்சி மற்றும் கல்வி சேவைகளை ஆற்றுவதில் அப்போலோ மருத்துவமனை குழுமம் உறுதியுடன் செயல்படுவதை அறிந்துக் கொள்வதில் நான் மிகுந்த மகிழ்ச்சியடைகிறேன்.


    ஜெய்ஹிந்த்!

    
    
    (Release ID: 1561370) Visitor Counter : 141
    
    
      Read this release in: English