      குடியரசுத் தலைவர் செயலகம்

      21 ஆம் நூற்றாண்டில் இந்தியாவை புகழேணியின் உச்சிக்கு கொண்டு செல்வோம்: நாடாளுமன்ற கூட்டுக் கூட்டத்தில் குடியரசுத் தலைவர் திரு. ராம் நாத் கோவிந்த் உரை
      Posted On: 31 JAN 2019 12:25PM by PIB Chennai


    மதிப்புமிக்க உறுப்பினர்களே,


    நாடாளுமன்ற இரு அவைகளின் கூட்டுக் கூட்டத்தில் உரையாற்றுவது தமக்கு மட்டற்ற மகிழ்ச்சி அளிப்பதாக குடியரசுத்தலைவர் திரு. ராம் நாத் கோவிந்த் தெரிவித்தார். புதிய இந்தியாவை உருவாக்க நாம் அனைவரும் இணைந்து செயல்பட்டு வழியமைப்போம் என்றும், 21 ஆம் நூற்றாண்டில் இந்தியாவை புகழேணியின் உச்சிக்கு கொண்டு செல்வோம் என்றும் அவர் குறிப்பிட்டார்.


    புதுதில்லியில் இன்று நாடாளுமன்ற கூட்டுக் கூட்டத்தில் உரையாற்றிய அவர், மத்திய அரசின் முயற்சிகள் நாட்டின் மேம்பாட்டுக்கு உத்வேகம் அளித்துள்ளது என்றும், இந்த முயற்சிகள் தொடரும் என்றும் அறிவித்தார். 130 கோடி இந்தியர்களின் வாழ்த்துக்கள் மற்றும் ஆதரவுடன் புதிய இந்தியாவை கட்டமைக்கும் மத்திய அரசின் பணி தொடர்ந்து நடைபெற்று வருவதாக குடியரசுத் தலைவர் தெரிவித்தார்.


    அடிப்படை வசதிகள் ஒவ்வொருவருக்கும் கிடைக்கக் கூடிய புதிய இந்தியா, ஒவ்வொரு குடிமகனும் ஆரோக்கியத்துடன் பாதுகாப்பாக கல்வியறிவுடன் திகழும் புதிய இந்தியா, ஒவ்வொரு குடிமகனும் தன்னுடைய திறமையை மேம்படுத்திக் கொள்ள வாய்ப்பு அளிக்கும் புதிய இந்தியா, ஒவ்வொரு குழந்தையும் தனது வாழ்க்கையில் எந்த பாகுபாடும் இல்லாமல் வளர்ச்சியடையும் புதிய இந்தியா மற்றும் ஒவ்வொரு மகளும் பாதுகாப்பாக இருப்பதை உணரும் புதிய இந்தியா, ஒவ்வொரு குடிமகனும் கண்ணியத்துடன் நீதி கிடைக்கும் புதிய இந்தியா, உலகமே போற்றி மதிக்கும் ஒரு புதிய இந்தியாவை அமைக்கும் முயற்சியில் மத்திய அரசு முனைப்புடன் செயல்பட்டு வருவதாக குடியரசுத் தலைவர் குறிப்பிட்டார்.


    சக்திவாய்ந்த தன்னிறைவுடன் கூடிய வளமான 21-வது நூற்றாண்டு புதிய இந்தியாவை நிர்மாணிப்பதில் இந்த ஆண்டு மிகவும் முக்கியத்துவம் வாய்ந்தது என்று குறிப்பிட்ட பிரதமர், பொதுத் தேர்தல் என்ற வடிவத்தில் ஜனநாயகத்தின் மிகப்பெரிய தேர்தல் திருவிழா இந்த ஆண்டு கொண்டாடப்படுவதை சுட்டிக்காட்டினார். நாட்டில் புதிதாக வாக்களிக்கவிருக்கும் இளம் வாக்காளர்களுக்கு மதிப்புமிக்க இந்த நாடாளுமன்ற அவையில் தமது வாழ்த்துக்களை குடியரசுத்தலைவர் தெரிவித்துக் கொண்டார்.


    இந்திய குடிமக்கள் தங்களது வாக்குரிமையை செலுத்தி, நாட்டின் கொள்கைகளுக்கும், முக்கிய முடிவுகளுக்கும் உறுதியான வழிகாட்டுதல்களை அளிப்பார்கள் என்றும் குடியரசுத் தலைவர் குறிப்பிட்டார்.


    நமது ஜனநாயகத்தில் 2019 ஆம் ஆண்டு மிகவும் முக்கியமானது என்று தெரிவித்த அவர், தேசப்பிதா மகாத்மா காந்தியின் 150-வது ஆண்டு கொண்டாட்டங்களை இந்த ஆண்டு இந்திய குடிமக்களாகிய நாம் கொண்டாடி வருகின்றோம் என்றார். ஜாலியன் வாலாபாக் துயர படுகொலைச் சம்பவத்தின் நூறாவது ஆண்டு நினைவுநாளும் இந்த ஆண்டு ஏப்ரல் மாதம் 13 ஆம் தேதி வருவதை சுட்டிக்காட்டிய அவர், நாட்டு மக்கள் அனைவரின் சார்பாகவும் நமது வளமான வருங்காலத்திற்காக தங்களது இன்னுயிரை நீத்த தியாகிகளுக்கு தலைவணங்கி புகழஞ்சலி செலுத்துவதாகக் கூறினார்.


    நமது நாடு அரசியல் சாசன தினத்தின் 70-வது ஆண்டையும், இந்த ஆண்டு கொண்டாடுவதாகக் குறிப்பிட்ட அவர், நாடாளுமன்றத்தின் வரலாற்றுச் சிறப்புமிக்க மத்திய மண்டபத்தில்தான், இந்திய அரசியல் சாசனத்தை அதன் சிற்பிகள் வடிவமைத்தார்கள் என்றார். நமது வாழ்க்கையை, சேவை மற்றும் நல்லெண்ணத்திற்காக அர்ப்பணிக்க போதித்த குருநானக் தேவ்-ஜியின் 550-வது பிறந்த தினமும் இந்த ஆண்டு கொண்டாடப்படுகிறது என்றும் திரு. ராம் நாத் கோவிந்த் குறிப்பிட்டார்.


    பாபா சாகிப் டாக்டர் பீம்ராவ் அம்பேத்கரால் அரசியல் சாசனத்தில் சுட்டிக்காட்டப்பட்டுள்ள பொருளாதார மற்றும் சமூக நீதியின் வழிகாட்டுதல்களின் அடிப்படையில் நமது நாடு முன்னேறி வருவதாக அவர் கூறினார். மத்திய அரசின் முயற்சிகள் டாக்டர் ராம் மனோகர் லோகியா பின்பற்றிய சமத்துவ சமுதாயத்தை பிரதிபலிப்பதாக அமைந்திருப்பதாகவும் அவர் சுட்டிக்காட்டினார்.


    2014 ஆம் ஆண்டு பொதுத் தேர்தலுக்கு முன்னர், நாடு ஒரு நிச்சயமற்ற தன்மையை கடந்து கொண்டிருந்தது என்று குறிப்பிட்ட அவர், தேர்தலுக்குப் பின்னர் பதவியேற்ற மத்திய அரசு, புதிய இந்தியாவை நிர்மாணிக்க சூளுறை ஏற்றுக் கொண்டது என்று குறிப்பிட்டார். ஊழலற்ற, நேர்மையான புதிய இந்தியாவை உருவாக்குவதில் பதவியேற்ற முதல் நாளிலிருந்தே துவக்கியதாகத் தெரிவித்த அவர், நமது குடிமக்களின் வாழ்க்கையை மேம்படுத்தவும், மோசமான நிர்வாகத்தால் அவர்கள் பெற்ற இன்னல்களை ஒழிக்கவும், சமுதாயத்தின் கடைசி நிலையில் உள்ளவர்களுக்கும் பொது சேவை பயன்கள் கிடைக்கவும் மத்திய அரசு அனைத்திலும் வெளிப்படைத் தன்மையை கொண்டு வந்ததாக திரு. ராம் நாத் கோவிந்த் கூறினார்.


    கடந்த நான்கரை ஆண்டுகளில் நாட்டு மக்களிடையே மத்தியஅரசு புதிய நம்பிக்கையை ஏற்படுத்தியிருப்பதோடு, நாட்டின் பெருமையையும் மேம்படுத்தியுள்ளது என்றார். நாட்டில் சமூகப் பொருளாதார மாற்றங்களை திறமையாகக் கொண்டு வந்திருப்பதாகவும் அவர் கூறினார். இதன் காரணமாக மத்திய அரசு மக்களிடம் அளவிட முடியாத அளவு அன்பையும், நம்பிக்கையையும் பெற்றுள்ளது என்று தெரிவித்தார். மத்திய அரசின் முக்கிய எண்ணம் ஒவ்வொரு இந்திய குடிமகனின் வாழ்க்கையையும் மேம்படுத்துவதே என்று அவர் தெரிவித்தார்.


    நாட்டில் அனைத்தையும் உள்ளடக்கிய நவீன மேம்பாட்டை உறுதிசெய்வது என்பது, அடிப்படை தேவைகளை ஒரு குடும்பம் கூட இழந்து விடக்கூடாது என்பதாகும் என்று குறிப்பிட்ட அவர், மத்திய அரசு சாதாரண மக்களின் தேவைகள் மற்றும் அவர்களது துயரங்களையும் புரிந்து கொண்டு அடிப்படைத் தேவைகளான சுகாதாரம் உள்ளிட்டவற்றில் சிறப்பு கவனம் செலுத்தி, அதற்கு உண்டான திட்டங்களை செயல்படுத்தி வந்தது என்றார்.


    நாட்டில் போதுமான கழிப்பிட வசதி இல்லாதது, கோடிக்கணக்கான இந்தியர்களை குறிப்பாக பெண்களை பாதித்தது என்று தெரிவித்தஅவர், இதைப் போக்குவதற்காக தூய்மை இந்தியா திட்டத்தின் மூலம் நாடு முழுவதும் ஒன்பது கோடி கழிப்பிடங்கள் கட்டப்பட்டுள்ளது என்றார். ஊரகப் பகுதிகளில் தூய்மை தற்போது 98 சதவீதமாக அதிகரித்துள்ளது என்றும் அவர் சுட்டிக்காட்டினார். இதன் காரணமாக சுமார் மூன்று லட்சம் பேர் நோய்களிலிருந்து காப்பாற்றப்பட்டுள்ளனர் என்றார்.


    உஜ்வாலா திட்டத்தில் மத்திய அரசு ஆறு கோடி எரிவாயு இணைப்புகளை வழங்கியதை சுட்டிக்காட்டிய அவர், கடந்த நான்கரை ஆண்டுகளில் பதின்மூன்றரை கோடி குடும்பங்கள் எரிவாயு இணைப்பு பெற்றுள்ளதாகத் தெரிவித்தார்.


    கடந்த ஆண்டு மத்திய அரசு உலகிலேயே மிகப்பெரிய சுகாதார திட்டமான ஆயுஷ்மான் பாரத் திட்டத்தை துவக்கியதை சுட்டிக்காட்டிய அவர், பிரதமர் மக்கள் ஆரோக்கிய இயக்கத்தின்கீழ், சுமார் ஐம்பது கோடி ஏழை மக்கள் ஆண்டுக்கு ஐந்து லட்சம் ரூபாய் காப்பீடு வசதியுடன் கூடிய மருத்துவ சிகிச்சை பெற வழி ஏற்படுத்தப்பட்டுள்ளது என்றும், கடந்த நான்கு மாதங்களில் சுமார் பத்து லட்சம் ஏழைகள் இந்தத் திட்டத்தில் பயன்பெற்றுள்ளனர் என்றும் தெரிவித்தார். பிரதம மந்திரி பாரதீய ஜன் அவ்ஷாதி பரியோஜனா திட்டத்தில் நாடு முழுவதும் 4900 மையங்கள் ஏற்படுத்தப்பட்டுள்ளதாகவும், இதன் மூலம் குறைந்த விலையில் 700-க்கும் அதிகமான மருந்துகள் விற்கப்பட்டு வருவதாகவும் தெரிவித்தார். இதய ஸ்டென்ட், மூட்டு மாற்று அறுவை சிகிச்சை, சிறுநீரக பாதிப்பு ஆகியவற்றால் பாதிக்கப்பட்டவர்களுக்கு அளிக்கப்படும் மருத்துவ வசதிகளையும் குடியரசுத் தலைவர் சுட்டிக்காட்டினார்.


    ஊட்டச்சத்து குறைபாட்டை போக்க அரசு தேசிய ஊட்டச்சத்து இயக்கம் கொண்டு வந்ததை சுட்டிக்காட்டிய அவர், தொலைதூரப் பகுதிகள் மற்றும் மலைப் பகுதிகளில் வாழும் பெண்கள் மற்றும் குழந்தைகளுக்கு தடுப்பூசி அளிப்பதற்கு இந்திர தனுஷ் இயக்கம் செயல்படுத்தப்படுவதையும் குறிப்பிட்டார். தமிழகத்தில் மதுரை உட்பட பல இடங்களில் அகில இந்திய மருத்துவ, அறிவியல் மருத்துவமனைகள் உருவாக்கப்பட்டு வருவதையும், புதிய ஆயுர்வேத அறிவியல் மையங்கள் அமைக்கப்பட்டு வருவதையும் குடியரசுத் தலைவர் சுட்டிக்காட்டினார்.


    பிரதம மந்திரி வீட்டுவசதி திட்டத்தில் நகரங்கள் மற்றும் கிராமங்களில் ஏராளமான வீடுகள் கட்டப்பட்டு வருவதாகவும், கடந்த நான்கரை ஆண்டுகளில் ஒருகோடியே 30 லட்சம் வீடுகள் கட்டப்பட்டுள்ளதாகவும் அவர் தெரிவித்தார். நாட்டில் தற்போது ஒவ்வொரு கிராமமும் மின்மயமாக்கப்பட்டுள்ளது என்றும், பிரதம மந்திரி சௌபாக்கியா திட்டத்தில் இரண்டு கோடியே 47 லட்சம் வீடுகளுக்கு மின் இணைப்பு கொடுக்கப்பட்டுள்ளது என்றும் கூறினார்.


    மாற்றுத் திறனாளிகளுக்கு உதவுவதற்காக கடந்த நான்கரை ஆண்டுகளில் மத்திய அரசு 140 சிறப்பு முகாம்களை ஏற்பாடு செய்ததாகவும், இதன் மூலம் சுமார் 12 லட்சம் மாற்றுத் திறனாளிகள் 700 கோடி ரூபாய் மதிப்பிலான உபகரணங்களைப் பெற்று பயனுற்றதாகவும் கூறினார். இயற்கைப் பேரழிவுகளை சமாளிக்க பல்வேறு நடவடிக்கைகள் எடுக்கப்பட்டதாகக் குறிப்பிட்ட அவர், தென் மாநிலங்களில் ஏற்படும் புயலாக இருக்கட்டும், அல்லது கிழக்கு இந்தியப் பகுதிகளில் ஏற்படும் வெள்ளமாக இருக்கட்டும், மத்திய அரசு மீட்பு நிவாரண நடவடிக்கைகளில் திறம்பட செயலாற்றி வருவதாகக் கூறினார்.


    கொடிய குற்றச்செயல்களில் ஈடுபடுபவர்களுக்கு மரணதண்டனை வழங்குவதற்கு மத்திய அரசு வழிவகை செய்ததாகத் தெரிவித்த திரு. ராம் நாத் கோவிந்த், இதன் காரணமாக பல மாநிலங்களில் இது தொடர்பான வழக்குகள் விரைந்து விசாரிக்கப்பட்டு, மரணதண்டனை வழங்கப்படுவதால், கொடுங்குற்றச் செயல்களில் ஈடுபடுவோருக்கு எதிராக உறுதியான எச்சரிக்கை விடுக்கப்பட்டுள்ளது என்று தெரிவித்தார். முஸ்லீம் பெண்களின் பாதுகாப்புக்காக முத்தலாக் மசோதா நிறைவேற்றப்பட்டதையும் அவர் சுட்டிக்காட்டினார்.


    பொதுப் பிரிவில் உள்ள ஏழை மக்களுக்கு இடஒதுக்கீடு வழங்குவதற்காக கடந்த குளிர்கால கூட்டத்தொடரில் அரசியல் சாசனத்தில் திருத்தம் கொண்டுவர எடுக்கப்பட்ட வரலாற்றுச் சிறப்புமிக்க முடிவையும் அவர் கோடிட்டுக் காட்டினார். இளைஞர்கள் தற்சார்பு நிலையை அடையும் வகையில் கௌசல் விகாஸ் அபியான் திட்டத்தில் ஒவ்வொரு ஆண்டும் சுமார் ஒரு கோடி இளைஞர்களுக்கு பயிற்சி அளிக்கப்படுவதாக அவர் கூறினார்.


    பிரதம மந்திரி முத்ரா யோஜனா திட்டத்தில் ஏழு லட்சம் கோடி ரூபாய் கடனுதவி வழங்கப்பட்டுள்ளதாகவும், சுமார் 15 கோடி மக்கள் இதனால் பயன்பெற்றுள்ளதாகவும் அவர் தெரிவித்தார். இளைஞர்களை தற்சார்புடையவர்களாக மாற்றுவதற்காக தொடங்கிடு இந்தியா, எழுந்து நில் இந்தியா திட்டத்தில் நிதியுதவி அளிக்கப்படுவதாகவும், இதனால் உலகளவில் புதிய தொழில் நிறுவனங்கள் தொடங்குவதில் இந்தியா முன்னிலை வகிப்பதாகத் தெரிவித்தார்.


    பள்ளியில் பயிலும் குழந்தைகள் தங்களது கற்பனை வளத்தை செயல்படுத்தும் விதமாக அவர்களது புதுமையான யோசனைகளுக்கு செயல்வடிவம் கொடுக்க நாடு முழுவதும் 5000-க்கும் அதிகமான ஆய்வு மையங்கள் ஏற்படுத்தப்பட்டுள்ளதாக அவர் கூறினார். தொழில் கல்வியில் ஏராளமான மாணவர்களுக்கு வாய்ப்புகள் அளிக்க வசதியாக ஏழு இந்திய தொழில்நுட்பக் கழகங்கள், ஏழு இந்திய மேலாண் நிலையங்கள், 14 இந்திய தகவல் தொழில்நுட்ப மையங்கள் ஏற்படுத்தப்பட்டிருப்பதையும் அவர் சுட்டிக்காட்டினார்.


    பிரதம மந்திரி முத்ரா யோஜனா திட்டத்தில் பெண்களுக்கு அதிகளவு கடனுதவி வழங்கப்பட்டுள்ளதாகவும், தீன்தயாள் அந்தியோதயா யோஜனா திட்டத்தில் ஆறு கோடி பெண்கள் சுயஉதவிக்குழுக்களில் உறுப்பினர்களாக சேர்ந்திருப்பதாகவும், சிறுதொழில்களில் பெண் தொழில் முனைவோர் அதிகளவு பங்கேற்பதை உறுதி செய்வதற்காக பெரிய அரசு நிறுவனங்கள் அவர்களுக்குத் தேவையான மூன்று சதவீத பொருட்களை பெண் தொழில் முனைவோர் நிறுவனங்களிலிருந்து வாங்குவது கட்டாயமாக்கப்பட்டுள்ளது என்றும் குறிப்பிட்டார். பணியாற்றும் பெண்கள் தங்களது குழந்தைகள் வளர்ப்பில் அதிக கவனம் செலுத்துவதற்கு வசதியாக அவர்களுக்கு அளிக்கப்பட்டிருந்த 12 வார கால விடுமுறை 26 வாரமாக அதிகரிக்கப்பட்டுள்ளதாக அவர் தெரிவித்தார்.


    விவசாயிகளின் வருமானத்தை இரட்டிப்பாக்க அரசு பல்வேறு நடவடிக்கைகளை எடுத்து வருவதாகத் தெரிவித்த அவர், 22 பயிர்களுக்கு குறைந்தபட்ச ஆதரவு விலையை உற்பத்தி விலைக்கு ஒன்றரை மடங்கு அதிகமாக உயர்த்தி இருப்பதாகக் கூறினார். தரமான விதைகள் விவசாயிகளுக்கு கிடைப்பது உறுதி செய்யப்பட்டிருப்பதாகவும், நாடு முழுவதும் 17 கோடி மண் வள பரிசோதனை அட்டைகள் வழங்கப்பட்டு இருப்பதாகவும் கூறினார். விவசாயிகள் நீர்ப்பாசன பிரச்சினைகள் எதையும் எதிர்கொள்ளக் கூடாது என்பதற்காக முடிக்கப்படாமல் இருந்த 99 நிர்ப்பாசனத் திட்டங்கள் முடிவுறும் நிலையில் இருப்பதாகவும், அடுத்த சில மாதங்களில் இதில் 71 திட்டங்கள் முற்றிலுமாக முடிக்கப்பட்டுவிடும் என்று தெரிவித்தார்.


    பிரதம மந்திரி பயிர்க்காப்பீட்டுத் திட்டத்தின் மூலம் விவசாயிகளுக்கு பயிர்க் காப்பீடு வழங்கப்படுவதாகத் தெரிவித்த அவர், விவசாயிகள் சந்தை வாய்ப்புக்களை பெறுவதற்காக நாடு முழுவதும் சுமார் ஆயிரத்து 500 வேளாண் சந்தைகள் இணையதளம் மூலம் இணைக்கப்பட்டுள்ளதாகவும் தெரிவித்தார்.


    நீலப்புரட்சி திட்டத்தில் மத்திய அரசு மீனவர்களுக்கு ஆழ்கடல் மீன்பிடி பயிற்சி அளிப்பதாகவும், நவீன மீன்பிடி படகுகளை வாங்குவதற்கு நிதியுதவி வழங்குவதாகவும் திரு ராம் நாத் கோவிந்த் குறிப்பிட்டார்.


    டிஜிட்டல் இந்தியா திட்டத்தில் இன்று வரை ஒரு லட்சத்து 16 ஆயிரம் கிராம பஞ்சாயத்துக்கள், கண்ணாடி இழை இணையதளம் மூலம் இணைக்கப்பட்டு உள்ளதாகவும் சுமார் 40 ஆயிரம் கிராம பஞ்சாயத்துக்களுக்கு வைஃபை வசதி அளிக்கப்பட்டுள்ளதாகவும் அவர் கூறினார். கிராமப்பகுதி மக்களுக்கு பல்வேறு அரசு பயன்கள் எளிதில் கிடைத்திட வசதியாக பொது சேவை மையங்கள் அமைக்கப்பட்டிருந்ததை சுட்டிக்காட்டிய அவர், இந்த சேவை மையங்கள் கடந்த நான்கரை ஆண்டுகளில் மூன்று லட்சத்திற்கும் அதிகமான பொது சேவை மையங்கள் ஏற்படுத்தப்பட்டிருப்பதாகவும் இதில் 2 லட்சத்து 12 ஆயிரம் மையங்கள் கிராமப் பஞ்சாயத்துக்களில் ஏற்படுத்தப்பட்டிருப்பதாகவும் குறிப்பிட்டார்.


    மக்கள் நிதித்திட்டத்தின் மூலம், ஒவ்வொரு குடும்பமும் வங்கி அமைப்புக்களோடு இணைக்கப்பட்டிருப்பதாகத் தெரிவித்த அவர், தற்போது ஜன்தன் யோஜனா திட்டத்தில் 88 ஆயிரம் கோடி ரூபாய் நிதி இருப்பதாகத் தெரிவித்தார். நமது மக்களின் சேமிப்பு பழக்கத்திற்கு இது ஒரு சிறந்த உதாரணம் என்று சுட்டிக்காட்டினார். மகாத்மா காந்தி தேசிய ஊரக வேலைவாய்ப்புத் திட்ட பயன் உட்பட அனைத்து பலன்களும் நேரடியாக ஜன்தன் யோஜனா வங்கிக் கணக்குகளில் செலுத்தப்படுவதால், இடைத்தரகர்கள் தவிர்க்கப்பட்டுள்ளதாகத் தெரிவித்தார்.


    பினாமிச் சொத்துக்கள் சட்டம், கருப்புப் பணத்தை மாற்றுவதைத் தடுக்கும் சட்டம் உள்ளிட்ட சட்டங்கள் மூலம் சுமார் 50 ஆயிரம் கோடி ரூபாய் மதிப்பிலான சொத்துக்கள் கைப்பற்றப்பட்டிருப்பதாகவும் இதனால் ரியல் எஸ்டேட் துறையில் கருப்புப் பணப் புழக்கம் குறைக்கப்பட்டுள்ளது என்றும் தெரிவித்தார். இதனால், வீடுகளின் விலைகள் குறைந்து, சாதாரண நடுத்தர குடும்பமும் சொந்த வீடு பெற வழி ஏற்பட்டுள்ளது என்று அவர் தெரிவித்தார்.


    நாட்டில் சரக்கு மற்றும் சேவை வரி அமல்படுத்தப்பட்டது, வர்த்தகத்தில் வெளிப்படைத் தன்மை ஏற்பட உதவியுள்ளதாகவும், இதனால் வர்த்தகர்கள் எளிதாக வணிகம் செய்ய வழி ஏற்பட்டுள்ளதாகவும் அவர் குறிப்பிட்டார். ஜி.எஸ்.டி. திட்டத்தை மேம்படுத்த அரசு தொடர்ந்து நடவடிக்கைகள் எடுத்து வருவதாகவும் அவர் கூறினார். நாட்டில் வேலைவாய்ப்புக்களை பெருக்குவதற்காக பல்வேறு சீர்திருத்தங்கள் மேற்கொள்ளப்பட்டுள்ளது என்று தெரிவித்த அவர், இதன் காரணமாக எளிதாக வர்த்தகம் செய்வதில் 142-வது இடத்திலிருந்து தற்போது 77-வது இடத்திற்கு முன்னேறி இருப்பதாகவும், இது ஒரு மிகச்சிறந்த சாதனை என்றும் தெரிவித்தார்.


    கடந்த நான்கரை ஆண்டுகளில் இந்தியப் பொருளாதாரம் 7.3 சதவீதம் வளர்ச்சி கண்டு வருவதாகவும், சர்வதேச வர்த்தகத்தில் இந்தியா முக்கியப் பங்காற்றி வருவதாகவும் தெரிவித்த அவர், உலக ஒட்டுமொத்த உற்பத்தியில் தற்போது இந்தியாவின் பங்கு 3.3 சதவீதமாக உயர்ந்திருப்பதாகவும் தெரிவித்தார். இந்தியாவில் தயாரிப்போம் முன்முயற்சியின் காரணமாக தொழில் வளர்ச்சி மற்றும் வேலைவாய்ப்பு பெருக்கம் நன்றாகத் தெரியவந்துள்ளது என்றும், தற்போது உலகில் கைபேசி தயாரிப்பில் இந்தியா இரண்டாவது இடத்தில் உள்ளது என்றும் குறிப்பிட்டார். இந்தியாவில் தயாரிப்போம் திட்டத்தில் ஆந்திரப் பிரதேசத்தில் ஆசியாவிலேயே மிகப்பெரிய மருத்துவ தொழில்நுட்ப மண்டலம் ஏற்படுத்தப்பட்டு இருப்பதாகவும் தமிழ்நாடு மற்றும் உத்தரப்பிரதேசத்தில் பாதுகாப்பு தளவாட உற்பத்தி மண்டலங்கள் ஏற்படுத்தப்படுவதாகவும் தெரிவித்தார். இது நாட்டில் பாதுகாப்புத் திறனை மேம்படுத்தி இருப்பதோடு, இளைஞர்களுக்கு வேலைவாய்ப்பையும் அளித்துள்ளதாகக் குறிப்பிட்டார்.


    செயற்கைக் கோள் விண்ணில் செலுத்தப்படுவதில் சாதனை புரிந்து வரும் இந்திய விண்வெளி ஆராய்ச்சி மைய விஞ்ஞானிகளையும், பொறியாளர்களையும் அவர் பாராட்டினார்.


    *****


    ஏ,மா/உமா

    
    
    (Release ID: 1562077) Visitor Counter : 307
    
    
      Read this release in: English , Bengali , Gujarati