      PIB Headquarters

      1264 கோடி ரூபாய் செலவில் மதுரையில் எய்ம்ஸ் மருத்துவமனை: (வரும் ஞாயிற்றுக்கிழமை) அடிக்கல் நாட்டுகிறார் பிரதமர் நரேந்திர மோடி மதுரை, தஞ்சாவூர், திருநெல்வேலி அரசு மருத்துவமனைகளில் அதிநவீன மருத்துவ வசதி வளாகங்களையும் திறந்துவைக்கிறார்
      Posted On: 25 JAN 2019 6:33PM by PIB Chennai


    பிரதமர் திரு. நரேந்திர மோடி, வரும் ஞாயிற்றுக்கிழமை யன்று (27.01.2019) 1,264 கோடி ரூபாய் செலவில் மதுரையில் அமையவுள்ள எய்ம்ஸ் மருத்துவமனைக்கான அடிக்கல்லை நாட்டுகிறார். மத்திய அமைச்சரவையால் ஒப்புதல் அளிக்கப்பட்டுள்ள இந்த மருத்துவமனைக்கான அடிக்கல்லை அவர் மதுரையில் நாளை மறுநாள் திறந்துவைக்க உள்ளார்.


    இந்த விழாவில் மதுரை ராஜாஜி அரசு மருத்துவக் கல்லூரி மருத்துவமனை மற்றும் தஞ்சாவூர், திருநெல்வேலி மருத்துவக் கல்லூரி மருத்துவமனைகளிலும் அதிநவீன மருத்துவ வளாகங்களையும் பிரதமர் திரு. நரேந்திர மோடி திறந்துவைக்கிறார்.


    இந்தப் பகுதியில் மருத்துவர்களின் தேவையை பூர்த்தி செய்யும் விதமாகவும், மருத்துவக் கல்வி மற்றும் பயிற்சியை முற்றிலுமாக நவீன மயமாக்கும் வகையிலும் இந்த புதிய அகில இந்திய மருத்துவ விஞ்ஞானக் கழக மருத்துவமனை பெருமளவில் உதவிகரமாக இருக்கும் என்று நம்பப்படுகிறது.


    இந்தப் பகுதியில் உள்ள மக்களுக்கு தரமான நவீன மருத்துவ வசதிகளை இந்த மருத்துவமனை வழங்கவுள்ளது. அதேபோல, தேசிய சுகாதாரத் திட்டத்தின்கீழ், இங்கு பணிபுரியும் மருத்துவர்கள் ஆரம்ப சுகாதார மற்றும் இரண்டாம் நிலை மருத்துவ அலுவலர்கள் ஆகியோருக்கு இந்தப் புதிய எய்ம்ஸ் மருத்துவமனை பயிற்சிகளையும், வாய்ப்புகளையும் வழங்கும் என்று எதிர்பார்க்கப்படுகிறது.


    இந்த மருத்துவமனை பிரதமர் சுகாதார காப்பீட்டுத் திட்டத்தின்கீழ், அமைக்கப்படுகிறது. முற்றிலுமாக மத்திய அரசின் நிதியுதவியுடன் அமைக்கப்படும் இந்த மருத்துவமனையில், 15 முதல் 20 அதிநவீன மருத்துவத் துறைகள் அமையவுள்ளன. இந்த மருத்துவமனை 750 படுக்கை வசதிகளுடன் அமைக்கப்படுகிறது. அதோடு மட்டுமன்றி, இது மருத்துவக் கல்லூரியாகவும் திகழவிருப்பதால், 100 எம்.பி.பி.எஸ். பட்டப் படிப்புக்கான இடங்களும், 60 பி.எஸ்.சி செவிலியர் பட்டப் படிப்புக்கான இடங்களும் உருவாக்கப்பட உள்ளன. இந்த எய்ம்ஸ் மருத்துவமனையில் நாளொன்றுக்கு 1500 வெளி நோயாளிகள் மற்றும் மாதம் ஒன்றுக்கு 1000 உள்நோயாளிகளுக்கு சிகிச்சை அளிக்க வசதிகள் செய்யப்படும்.


    மருத்துவமனை உருவாக்கம், மருத்துவப் படிப்பு மற்றும் செவிலியர் படிப்புக்கான பயிற்றுவித்தல் மையங்கள் ஏற்படுத்துதல், இங்கு பணிபுரிய உள்ள மருத்துவர்கள், செவிலியர்கள் உள்ளிட்ட பலருக்கு தங்குமிட வசதிகளை ஏற்படுத்துதல் ஆகியவை புதுதில்லியில் உள்ள எய்ம்ஸ் மருத்துவமனை வளாகத்தில் அமைந்திருப்பது போலவே மதுரை புதிய எய்ம்ஸ் மருத்துவமனை அமைக்கப்படுவதிலும் ஏற்படுத்த திட்டமிடப்பட்டுள்ளது.


    45 மாதங்களில் கட்டிமுடிக்கப்படும் என்று எதிர்பார்க்கப்படக் கூடிய இந்த மருத்துவமனையில், அவசர சிகிச்சை, விபத்து சிகிச்சை, ஆயுஷ் படுக்கைகள், பிரத்யேகப் படுக்கைகள், ஐ.சி.யூ. எனப்படும் ஆபத்துநிலையில் உள்ள நோயாளிகளுக்கு சிகிச்சை அளிக்கும் பிரிவு, அதிநவீன சிறப்பு மருத்துவ படுக்கைகள் ஆகியவை அமையவுள்ளன.


    மதுரையில் இந்தப் புதிய எய்ம்ஸ் மருத்துவமனை அமைவதன் காரணமாக பேராசிரியர்கள், மருத்துவர்கள் இதர மருத்துவம் தொடர்பான மற்றும் மருத்துவம் தொடர்பற்ற பல்வேறு பணிகளுக்காக மூவாயிரத்துக்கும் அதிகமானோருக்கு வேலைவாய்ப்பு கிடைக்கும். மறைமுகமாக ஏராளமானவர்களுக்கு பணி வாய்ப்பும், சுய வேலைவாய்ப்பும் கிடைக்கும்.


    2015-16 ஆம் ஆண்டு நிதிநிலை அறிக்கையில் அறிவிக்கப்பட்டபடி, அமையும் இந்த எய்ம்ஸ் மருத்துவமனையை நிர்வகிக்க இயக்குனரை நியமிக்கவும் மத்திய அமைச்சரவை ஒப்புதல் அளித்துள்ளது.


    *****

    
    
    (Release ID: 1561455) Visitor Counter : 173