      சிறுபான்மையினர் நலன் அமைச்சகம்

      நாட்டின் கைவினைஞர்கள் மற்றும் கலைஞர்களுக்கு “கண்ணியமான வளர்ச்சி”யை ஹூனார்ஹாட் உறுதி செய்யும்
      Posted On: 13 JAN 2019 1:58PM by PIB Chennai


    மத்திய நிதியமைச்சர் திரு அருண்ஜேட்லி மற்றும் சிறுபான்மையினர் நலத்துறை அமைச்சர் திரு முக்தார் அப்பாஸ் நக்வி ஆகியோர் புதுதில்லியில் இன்று (13.01.2019) “ஹூனார் ஹாட்” எனப்படும் தொழில் திறன் கண்காட்சியை தொடங்கிவைத்தனர். இந்த கண்காட்சி புதுதில்லி கனாட் பிளேஸ், பாபா கரக் சிங் மார்க் பகுதியில் உள்ள அரசு கலைப் பொருள் விற்பனையக வளாகத்தில் 2019 ஜனவரி 12 முதல் 20 வரை நடைபெறும்.


    நிகழ்ச்சியில் பேசிய திரு. அருண்ஜேட்லி, பாரம்பரியமிக்க தலைசிறந்த கைவினைக் கலைஞர்கள் நிறைந்த நாடாக இந்தியா திகழ்கிறது என்றார். இதுபோன்ற கண்காட்சிகள், நமது பாரம்பரியத்தை தேசிய அளவிலும், சர்வதேச அளவிலும் பிரபலப்படுத்துவதில் முக்கியப் பங்கு வகிப்பதாகவும் அவர் கூறினார்.


    இந்த கண்காட்சிக்கு ஏற்பாடு செய்ததற்காக சிறுபான்மையினர் நலத்துறைக்கு பாராட்டு தெரிவித்த திரு. ஜேட்லி, இந்திய கைவினைஞர்களின் திறமையை வெளிப்படுத்த இந்தக் கண்காட்சி ஒரு சிறந்த முயற்சியாக அமையும் என்றும் குறிப்பிட்டார். கண்காட்சியில் இடம்பெற்றுள்ள உள்நாட்டு கைவினைப் பொருட்கள் மற்றும் கைத்தறி துணி வகைகளை பார்வையிட்ட திரு. ஜேட்லி, நாட்டின் அனைத்துப் பகுதிகளிலிருந்தும் வந்து இந்த கண்காட்சியில் பங்கேற்றுள்ள கைவினைக் கலைஞர்களையும் ஊக்கப்படுத்தினார்.


    இந்திய கைவினைக் கலைஞர்களின் கலைப் பொருட்களை பிரபலப் படுத்துவது மிகவும் அவசியம் என்று வலியுறுத்திய அவர், அதற்கு இதுபோன்ற கண்காட்சிகள் சிறந்த வாய்ப்பாக அமையும் என்றும் குறிப்பிட்டார்.


    நிகழ்ச்சியில் பேசிய திரு முக்தார் அப்பாஸ் நக்வி, இந்திய கைவினைக் கலைஞர்களின் சுய திறமையை நிரூபிக்க இதுபோன்ற கண்காட்சிகள் பயன்படும் என்றார். கைவினைக் கலைஞர்களின் கண்ணியமான வளர்ச்சியை இந்த கண்காட்சி உறுதி செய்யும் என்றும் அவர் குறிப்பிட்டார்.


    ******

    
    
    (Release ID: 1559781) Visitor Counter : 106
    
    
      Read this release in: English