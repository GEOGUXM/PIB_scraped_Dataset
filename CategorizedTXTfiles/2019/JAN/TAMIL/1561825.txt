      குடியரசுத் துணைத் தலைவர் செயலகம்

      நீங்கள் எந்த நாட்டில் இருக்கிறீர்களோ அந்த நாட்டின் சட்டத் திட்டங்களைப் பின்பற்றுங்கள்; அதே சமயம் உங்கள் தாய்நாட்டின் சிறப்புகளை மனதாரப் போற்றுங்கள்: குடியரசுத் துணைத் தலைவர்
      Posted On: 29 JAN 2019 1:19PM by PIB Chennai


    “நீங்கள் எந்த நாட்டில் வாழ்கிறீர்களோ அந்த நாட்டின் சட்ட திட்டங்களைப் பின்பற்றுங்கள், அதே சமயம் உங்கள் தாய்நாட்டின் சிறப்புகளை என்றும் மனதார போற்றி மதியுங்கள். நீங்கள் இந்திய நாட்டின் தூதுவர்களாக பணிபுரிந்து மற்ற நாடுகளில் நமது கலாச்சார மாண்பினை நிலைநிறுத்த வேண்டும்” என்று குடியரசுத் துணைத் தலைவர் திரு. எம். வெங்கையா நாயுடு கூறியுள்ளார். இந்தியாவுக்கு சுற்றுப்பயணம் வந்துள்ள, வளைகுடா நாடுகளில் பயிலும் வெளிநாடுவாழ் இந்திய மாணவர்களிடம் உரையாற்றிய போது அவர் இதனைத் தெரிவித்தார். இந்த மாணவர்கள் ஏஷியாநெட் செய்தி நிறுவனம் நடத்திய “இந்தியராய் இருப்பதில் பெருமைப்படுங்கள் – 2019” என்ற போட்டியில் வெற்றி பெற்றவர்கள் என்பது குறிப்பிடத்தக்கது.


    இன்று உலகம் சர்வதேச கிராமமாக சுருங்கியுள்ளது. அதனால் மாணவர்கள் சர்வதேச குடிமக்களாக இருக்க வேண்டும். அதே சமயம் வேதங்கள் மற்றும் உபநிஷத்துக்களில் தெரிவிக்கப்பட்டுள்ள நமது பாரம்பரியம், கலாச்சாரம், வரலாறு போன்றவற்றை தெளிவாகப் புரிந்து கொள்ள வேண்டும் என்றும் அவர் தெரிவித்தார்.


    “வாசுதேவ குடும்பகம்” என்ற இந்தியாவின் உயர்ந்த தத்துவத்தை எடுத்துரைத்த குடியரசுத் துணைத் தலைவர், இந்தியா ஒரு போதும் எந்த நாட்டையும் தாக்கியதில்லை; எப்பொழுதும் அனைவருடனும் அமைதியாக வாழ வேண்டும் என்பதில் நம்பிக்கை கொண்டது என்று குறிப்பிட்டார்.


    இந்தியாவின் பொருளாதார வளர்ச்சி குறித்து எடுத்துரைத்த திரு. வெங்கையா நாயுடு, உலகப் பொருளாதார தேக்க நிலையில் இந்தியப் பொருளாதாரம் வளர்ந்து, மொத்த உள்நாட்டு உற்பத்தியின் வளர்ச்சி 7 சதவீதத்திற்கும் அதிகமாக தொடர்ந்து நிலைத்து வருகிறது என்று குறிப்பிட்டார்.


    இந்தியாவிற்கு பயணம் மேற்கொள்வதன் மூலம் மாணவர்களுக்கு இப்படிப்பட்ட அனுபவத்தை கிடைக்கச் செய்யும் வாய்ப்பை அளித்ததற்காக ஏஷியாநெட் செய்தி நிறுவனத்திற்கு குடியரசுத் துணைத் தலைவர் வாழ்த்துத் தெரிவித்தார்.


    ***

    
    
    (Release ID: 1561825) Visitor Counter : 92
    
    
      Read this release in: English , Hindi