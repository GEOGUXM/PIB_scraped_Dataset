      PIB Headquarters

      பாதுகாப்பு அமைச்சர் தமிழ்நாட்டில் பாதுகாப்புத் தொழிலுக்கான தனிப்பாதையில் புதிய திட்டங்களைத் தொடங்கி வைத்தார்
      Posted On: 20 JAN 2019 4:48PM by PIB Chennai


    ‘இந்தியாவில் உற்பத்தி செய்வது’ என்ற திட்டத்தை ஊக்குவிப்பது என்ற இந்திய அரசின் விரிவான நோக்கத்தின் கீழ், பாதுகாப்பு சார்ந்த தொழிலை உள்நாட்டுமயமாக்குவதை வளர்ப்பதற்கென பாதுகாப்பு அமைச்சகம் பல்வேறு நடவடிக்கைகளை எடுத்து வந்துள்ளது. 2018-ம் ஆண்டுக்கான பட்ஜெட்டில் தமிழ்நாடு, உத்திரப் பிரதேசம் ஆகிய இரு மாநிலங்களில் பாதுகாப்புத் தொழிலுக்கான தனிப்பாதையை அமைப்பது என அறிவிப்பு செய்யப்பட்டது. இந்த அறிவிப்பைத் தொடர்ந்து இந்தத் தனிப்பாதைகளை நிறுவுவதற்கான வேலைகள் மிக வேகமாக நடைபெற்றன.


    இதன் ஒரு பகுதியாக தமிழ்நாடு அரசின் தொழில் துறை அமைச்சர் திரு . எம்.சி. சம்பத் அவர்களின் முன்னிலையில் தமிழ்நாட்டில் பாதுகாப்புத் தொழில்களுக்கான தனிப்பாதையின் ஒரு பகுதியாக தொடர்ச்சியான பல திட்டங்களை மாண்புமிகு பாதுகாப்புத் துறை அமைச்சர் திருமதி. நிர்மலா சீத்தாராமன் இன்று திருச்சிராப்பள்ளியில் தொடங்கி வைத்தார். தமிழ்நாட்டின் பல்வேறு பகுதிகளில் இருந்தும் இந்த நிகழ்ச்சியில் பங்கேற்ற 500க்கும் மேற்பட்ட தொழில் பிரதிநிதிகளிடையே பாதுகாப்பு அமைச்சர் உரையாற்றினார். தமிழ்நாடு அரசின் பல அமைச்சர்கள், மூத்த அதிகாரிகள், பாதுகாப்பு அமைச்சகம், பாதுகாப்புத் துறையில் உள்ள பொதுத்துறை நிறுவனங்கள், பாரத கனரக மின்நிறுவனம் மற்றும் பாதுகாப்புத் தொழில் வாரியம் ஆகியவற்றின் மூத்த அதிகாரிகள் ஆகியோர் இந்நிகழ்ச்சியில் பங்கேற்றனர்.


    பாதுகாப்பு அமைச்சர் தனது தொடக்கவுரையில் பெரிய நிறுவனங்கள் உள்ளிட்டு புதிய தொழில்கள் , சிறு, குறு, நடுத்தரத் தொழில் நிறுவனங்கள் ஆகிய இந்திய தொழில்துறை நமது ராணுவப் படைகளுடன் தொடர்பு கொள்வதை, பாதுகாப்புத் தொழில்நுட்பங்களில் மிகச் சிறந்தவற்றை கூட்டாக உருவாக்குவதை, குறிப்பாக ‘இந்தியாவில் உற்பத்தி செய்வது’ என்ற முன்னோடி திட்டத்தின் மூலம் மேற்கொள்ள, தனது அமைச்சகம் எடுத்துள்ள பல்வேறு முன்முயற்சிகளைப் பற்றி பாதுகாப்பு அமைச்சர் விளக்கினார்.


    மேலும் அவர் தனது உரையில் இத்தகைய தனிப்பாதைகள் விரைவான வளர்ச்சிக்கும் இப்பகுதியில் உள்ள தொழில்கள் ஒன்றிணையவும் உதவுவதோடு , திட்டமிட்ட, திறமையான தொழில் அடித்தளம் உருவாகவும் வழிவகுக்கிறது; இது நாட்டிலும் குறிப்பிட்ட அந்தப் பகுதிகளிலும் பாதுகாப்புத் துறைக்கான உற்பத்தி அதிகரிக்க உதவுகிறது; பாதுகாப்புக்கான உற்பத்தியில் உலகளாவிய சப்ளை சங்கிலியில் இத்தொழில்கள் ஒன்றிணையவும் உதவுகிறது என்றும் குறிப்பிட்டார்.


    பாதுகாப்பு தொழிற்சாலை வாரியம் , ஹிந்துஸ்தான் ஏரோநாடிக்ஸ் நிறுவனம், பாரத் மின்னணு நிறுவனம் ஆகியவற்றின் பல்வேறு பொருட்களும் இந்த நிகழ்ச்சியின்போது வெளியிடப்பட்டன. பாதுகாப்புத் துறைக்கான ஆராய்ச்சி மற்றும் வளர்ச்சி நிறுவனம் பாதுகாப்புத் தொழிற்சாலை வாரியத்தின் தலைமை இயக்குநரிடம் அர்ஜுன் மார்க் 1ஏ டாங்கியின் முன்மாதிரியை வழங்கியது. வலிமை, நகரும் திறன் மற்றும் பாதுகாப்பு அம்சங்கள் ஆகியவற்றில் இந்தப் புதிய டாங்க் இதற்கு முந்தைய வெளியீடுகளை விட மேம்பட்டதாகும். பாதுகாப்பு தொழிற்சாலை வாரியம், பாதுகாப்புத் துறையின் பொதுத்துறை நிறுவனங்கள் மற்றும் தனியார் துறை ஆகியவை இணைந்து ரூ. 3,100 கோடிக்கும் மேலாக இந்தத் தனிப்பாதையில் முதலீடு செய்வது குறித்து அறிவிப்பு செய்தது இந்த நிகழ்வின் முக்கிய அம்சமாக அமைந்திருந்தது. இந்தத் தனிப்பாதையில் முதலீடு செய்யவிருக்கும் தங்கள் நோக்கத்தை லாக்ஹீட் மார்ட்டின், எல்எம்டபிள்யூ போன்ற பெரிய கூட்டு நிறுவனங்களும் அறிவித்தன.


    தொழில்களை விரிவுபடுத்திக் கொள்வதற்கான முயற்சிகள் , பாதுகாப்பு சார்ந்த தொழில்களை உள்நாட்டு மயமாக்குவது மற்றும் இதர துறைகளில் பங்களிப்பு செய்வது, சிறு,குறு, நடுத்தர தொழில்கள், புதிய தொழில்முனைவுகள் மற்றும் ஏற்கனவே உள்ள தொழில்கள் ஆகியவற்றுக்கு உதவி செய்யும் வகையில் “கொடீசியா பாதுகாப்பு சார்ந்த புதிய கண்டுபிடிப்புகள் மற்றும் அடைகாக்கும் மையம்” ஒன்றையும் பாதுகாப்பு அமைச்சர் தொடங்கி வைத்தார்.


    பாதுகாப்புத் தொழில்களுக்கான தமிழ்நாடு தனிப்பாதை என்பது தமிழ்நாடு பாதுகாப்பு உற்பத்திக்கான நாற்சந்தி என்றும் அழைக்கப்படும் . இதில் சென்னை, ஒசூர், சேலம், கோயம்புத்தூர், திருச்சிராப்பள்ளி ஆகியவை இணைப்பு மையங்களாக விளங்கும். இந்த இணைப்பு நகரங்கள் பாதுகாப்பு தொழிற்சாலை வாரியம், பாதுகாப்புத் துறையின் பொதுத்துறை நிறுவனங்களுடன் இணைந்து செயல்படும் விற்பனையாளர்கள் மற்றும் இது தொடர்பான தொழிற்சாலைகள் ஆகியவற்றை கொண்டதாக இருக்கும். நீண்ட கால ஒழுங்கை உருவாக்கவும், பாதுகாப்பு சார்ந்த உற்பத்திக்கான வலிமையான மையமாக அந்தப் பகுதியை மாற்றவும் இத்தொழில்களில் ஈடுபடுவோரிடையேயான தொடர்புகளை வலுப்படுத்துவதையே இந்த பாதுகாப்பு தொழில்களுக்கான தமிழ்நாடு தனிப்பாதை நோக்கமாக கொண்டுள்ளது.

    
    
    (Release ID: 1560769) Visitor Counter : 520