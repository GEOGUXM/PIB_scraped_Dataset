      PIB Headquarters

      சமூக வளர்ச்சிக்கு கவிதைகள் உதவுகின்றன : சென்னை அகில பாரத கவி சம்மேளனத்தை தொடங்கி வைத்து ஆளுநர் மேதகு பன்வாரிலால் புரோஹித் உரை
      Posted On: 10 JAN 2019 5:59PM by PIB Chennai


    இந்தியக் குடியரசு தினத்தையொட்டி , அகில இந்திய வானொலி வியாழன் அன்று ( ஜனவரி 10) சென்னை கலைவாணர் அரங்கத்தில் நாட்டின் அனைத்து மொழி கவிஞர்கள் பங்கேற்ற அகில பாரத கவி சம்மேளனத்தை நடத்தியது .


    இதனை தமிழக ஆளுநர் திரு . பன்வாரிலால் புரோஹித் குத்துவிளக்கேற்றி தொடங்கி வைத்தார் .


    இந்த நிகழ்வில் உரையாற்றிய அவர் , கவிதைகள் என்பவை தனிநபருக்கும் ஒட்டுமொத்த சமூகத்திற்கும் வளர்ச்சியை ஏற்படுத்த உதவுகின்றன என்றார் .


    மகாகவி சுப்ரமணிய பாரதியின் பாடல்களை மேற்கோள்காட்டிய ஆளுநர் , அவரது பாடல்கள் சமூகத்தில் எத்தகைய தாக்கத்தை உருவாக்கின என்பதையும் விவரித்தார் .


    2000 ஆண்டுகளுக்கு முன் எழுதப்பட்ட திருக்குறள் எல்லா காலத்திற்கும் பயன்படுகின்ற மகத்தான படைப்பாக உள்ளது என்றும் தனிமனித வாழ்க்கையின் , சமூகத்தின் அனைத்து அம்சங்களையும் திருக்குறள் பேசுகிறது என்றும் அவர் தெரிவித்தார் . திருக்குறளில் நிர்வாகம் பற்றிய சிறந்த கருத்துக்கள் உள்ளன என்று குறிப்பிட்ட திரு . பன்வாரிலால் புரோஹித் , இதில் இல்லாத கருத்து எதுவும் இல்லை என்றார் .


    சமூகத்தில் இன்றைக்கும் தாக்கத்தை ஏற்படுத்துகின்ற அவ்வையார் போன்ற பல்வேறு தமிழ்ப்புலவர்கள் பற்றியும் அவர் குறிப்பிட்டு பேசினார் . தமிழுக்கு உ . வே . சாமிநாத அய்யர் ஆற்றியுள்ள தொண்டுபற்றியும் ஆளுநர் புகழ்ந்துரைத்தார் .


    அகில பாரத தேசிய கவி சம்மேளனத்தின் 64 ஆண்டு பயணம் குறித்த வரலாற்றை பிரசார் பாரதியின் தலைமை இயக்குநர் திரு . எஃப் . ஷெர்யார் எடுத்துரைத்தார் .


    இந்த கவி சம்மேளனத்தில் தமிழ் , மலையாளம் , தெலுங்கு , கன்னடம் , இந்தி , சமஸ்கிருதம் என நாட்டின் அனைத்து மொழிகளிலும் கவிஞர்கள் கவிதைகளை வாசித்தனர் .


    சாகித்ய அகாடமி விருது பெற்ற எழுத்தாளர்கள் திலகவதி , இந்திரன் மற்றும் தஞ்சை தமிழ் பல்கலைக்கழகத்தின் முன்னாள் துணைவேந்தர் ம . ராஜேந்திரன் ஆகியோர் பிற மொழிகளில் இருந்து தமிழில் மொழியாக்கம் செய்யப்பட்ட கவிதைகளை வாசித்தனர் .


    கவிஞர் குகை மா . புகழேந்தி எழுதிய தமிழ்க் கவிதை கவியரங்கத்தில் வாசிக்கப்பட்டது . இந்த கவியரங்க நிகழ்ச்சி வரும் 25 ஆம் தேதி இரவு பத்துமணிக்கு அகில இந்திய வானொலியில் ஒலிபரப்பாகும் .


    ஆண்டுதோறும் இந்த கவி சம்மேளனத்தை அகில இந்திய வானொலி நடத்தி வருகிறது . இந்த ஆண்டு முதன் முறையாக சென்னை அகில இந்திய வானொலிக்கு இந்த வாய்ப்பு கிடைத்திருப்பது குறிப்பிடத்தக்கது .


    ************


    

    
    (Release ID: 1559399) Visitor Counter : 99