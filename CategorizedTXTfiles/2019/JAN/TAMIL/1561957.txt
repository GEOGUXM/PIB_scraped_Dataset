      PIB Headquarters

      சென்னையில் பிப்ரவரி 1, 2, 3 தேதிகளில் 34-வது சர்வதேச தோல் பொருட்கள் கண்காட்சி
      Posted On: 30 JAN 2019 5:12PM by PIB Chennai


    சென்னையில் பிப்ரவரி 1, 2, 3 தேதிகளில் 34-வது சர்வதேச தோல் பொருட்கள் கண்காட்சி நடைபெறவுள்ளது. இதில் 28 நாடுகளைச் சேர்ந்த வடிவமைப்பாளர்கள் தோல் பொருட்களை காட்சிப்படுத்தவுள்ளனர். சென்னையில் இன்று (ஜனவரி 30, 2019) செய்தியாளர்களிடம் பேசிய தோல் பொருட்கள் ஏற்றுமதிக் குழுமத்தின் தலைவர் திரு. பி.ஆர். அக்கீல் அஹமத் இதனைத் தெரிவித்தார். உலகம் முழுவதிலுமிருந்து 450 காட்சியாளர்கள் இதில் பங்கேற்கவுள்ளனர். பல புதிய தொழில்நுட்பங்கள் அறிமுகம் செய்யப்படவுள்ளன. நீண்டகால வர்த்தக உறவை ஏற்படுத்திக் கொள்ள விரும்புவோருக்கு இந்தக் கண்காட்சி ஒரு தளமாக இருக்கும் என்று எதிர்பார்க்கப்படுகிறது.


    இந்த ஆண்டு வர்த்தகர்களின் சந்திப்புக்கு அப்பால், கூடுதல் முதலீடுகள் எதிர்பார்க்கப்படுகின்றன. “இந்தியாவில் முதலீடு” என்பதற்காக தனியான அரங்கு இந்தக் கண்காட்சியில் அமைக்கபடவுள்ளது. இதுவரை காலணிப் பொருட்கள் மட்டுமே பெருமளவில் இடம்பெற்று வந்தன. தற்போது மக்களால் பெரிதும் விரும்பப்படும் கைப்பைகள், பணப்பைகள் இவற்றோடு தோலால் செய்யப்பட்ட ஆபரணங்களும் இடம்பெறும்.


    பிரதமரின் “இந்தியாவில் உற்பத்தி” திட்டத்தின்கீழ் சர்வதேச நிறுவனங்கள் தங்களின் உற்பத்திப் பிரிவுகளை இந்தியாவில் தொடங்க முன்வருகின்றன. 2015-ல் தொடங்கப்பட்ட இந்தியாவில் உற்பத்தித் திட்டத்தின்கீழ் இதுவரை 20 உற்பத்திப் பிரிவுகள் தொடங்கப்பட்டுள்ளன என்று இந்திய வர்த்தக மேம்பாட்டு அமைப்பின் பொதுமேலாளர் திருமதி. ஹேமா மைத்தி தெரிவித்தார்.


    வேலூரில் 100 ஏக்கர் பரப்பில் தோல் தொழில்துறைக்கென்றே குறிப்பாக, குறு சிறு மற்றும் நடுத்தர தொழில் பூங்கா அமைப்பதற்கு தோல் பொருட்கள் ஏற்றுமதிக் குழுமம் உத்தேசித்திருப்பதாகவும், மாநில அரசு நிலம் ஒதுக்கித்தர காத்திருப்பதாகவும் இதன் தென்மண்டலத் தலைவர் திரு. இஸ்ரார் அஹமத் தெரிவித்தார்.


    நாடுமுழுவதும் தோல் தொழில்துறையில் வேலை செய்வோரில் , 45 சதவீதம் பேர் தமிழ்நாட்டைச் சேர்ந்தவர்கள் என்றும், தோல் பொருட்கள் ஏற்றுமதியில் தமிழ்நாட்டின் பங்கு 38 – 40 சதவீதம் வரை உள்ளது என்றும் அவர் கூறினார்.


    நிக்கி (NIKI) போன்ற சர்வதேச நிறுவனங்கள் பல சீனா, கொரியா, பங்களாதேஷ் போன்ற நாடுகளிலிருந்து உற்பத்திப் பிரிவுகளை இந்தியாவுக்கு கொண்டுவரத் தொடங்கி விட்டனர். செய்யாறில் உற்பத்திப் பிரிவைக் கொண்டுள்ள நிக்கி, தற்போது மற்றொரு பிரிவை கிருஷ்ணகிரியில் தொடங்க திட்டமிட்டுள்ளது. தோல் தொழில்துறையில் முதலீடு செய்ய இந்தியா உகந்த நாடாக மாறிவருகிறது என்றும், இதற்கு மூன்று காரணங்கள் உள்ளன என்றும் அவர் கூறினார். (1) குறைந்த கூலிக்கு தொழிலாளர்கள் (2) மத்திய-மாநில அரசுகள் தோல்தொழில் பூங்காக்களை அமைக்க ஆதரவாக உள்ளன (3) ஒரே இடத்தில் உற்பத்தி மற்றும் பதப்படுத்துதலை செய்ய முடியும். 2020-வாக்கில் தோல் பொருட்கள் ஏற்றுமதி இலக்கு 10 பில்லியன் அமெரிக்க டாலராக இருக்கும் என்று அவர் தெரிவித்தார்.


    சென்னை வர்த்தக மையத்தில் நடைபெறவுள்ள இந்த மூன்று நாள் தோல் பொருட்கள் கண்காட்சியை தமிழ்நாடு துணை முதலமைச்சர் திரு . ஓ. பன்னீர்செல்வம் திறந்து வைப்பார். சி.எல்.ஆர்.ஐ, சி.எஸ்.ஐ.ஆர், தோல் பொருட்கள் ஏற்றுமதிக் குழுமம் (சி.எல்.இ.) இந்திய வர்த்தக மேம்பாட்டு அமைப்பு (ஐ.டி.பி.ஓ) ஆகியவை “சுற்றுச்சுழலுக்கு உகந்த தோல் பொருட்கள்” என்ற மையப் பொருளைக் கொண்ட அரங்கிற்கு ஏற்பாடு செய்துள்ளன. “இந்தியாவில் உற்பத்தி”, “டிஜிட்டல் இந்தியா”, “தூய்மை இந்தியா” போன்ற அரசு மற்றும் தொழில்துறை முன்முயற்சிகள் பலவற்றில் இந்த துறையின் பங்களிப்பை விளக்கும் அரங்குகளும் இந்த ஆண்டு இடம்பெற்றிருக்கும்.


    ********

    
    
    (Release ID: 1561957) Visitor Counter : 142
    
    
      Read this release in: English