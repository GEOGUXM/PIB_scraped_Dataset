      PIB Headquarters

      பல நூற்றாண்டுகளாகத் தமிழ்நாடு தொழில் வளர்ச்சியில் சிறந்து விளங்குகிறது : பாதுகாப்பு அமைச்சர் திருமதி.நிர்மலா சீதாராமன்
      Posted On: 23 JAN 2019 4:16PM by PIB Chennai


    பல நூற்றாண்டுகளாகத் தொழில் வளர்ச்சியில் தமிழ்நாடு ஆர்வம் காட்டி வருகிறது. உதாரணமாக, தொழில் உறவுகள் மூலம் சோழர்கள் தமிழ்நாட்டுக் கலாச்சாரத்தை உலகம் முழுவதும் கொண்டு சென்றார்கள் என்றும், அந்தக் காலத்தில் பூம்புகார் புகழ்பெற்ற துறைமுகங்களில் ஒன்றாக விளங்கியது என்றும் பாதுகாப்புத்துறை அமைச்சர் திருமதி. நிர்மலா சீதாராமன் தெரிவித்துள்ளார்.


    சென்னையில் இன்று (23.01.2019) தமிழ்நாடு உலக முதலீட்டாளர்கள் மாநாட்டின் தொடக்க விழாவில் உரையாற்றிய அவர், தற்போது இந்தியத் தொழில்கள் கூட்டமைப்பு (சி ஐ ஐ) அசோச்சம் போன்ற வர்த்தகச் சபைகள் பலவற்றை நாம் காண்கிறோம். ஆனால், சோழர்கள் காலத்திலே கூட வர்த்தகச் சங்கங்கள் தமிழ்நாட்டில் இருந்துள்ளன என்றார். இது சம்பந்தமாக தாய்லாந்து, கம்போடியா மற்றும் பல நாடுகளில் கல்வெட்டுக்கள் கிடைக்கின்றன என்றும் அவர் தெரிவித்தார்.


    உலக அளவில் வணிகம் செய்வது எவ்வாறு என்பது பற்றி மகாகவி சுப்பிரமணிய பாரதியார் கூறியிருப்பது பற்றி அவரது உரையில் குறிப்பிட்டார்.


    தற்போதைய சூழல் பற்றி பேசிய அவர், உலகம் முழுவதும் வணிகம் செய்வதற்கு இந்தியா பிரகாசமானதாக இருக்கிறது என்றார். இந்தியாவின் வளர்ச்சி நீடிக்கும் என்று அண்மையில் ஐ.எம்.எஃப். அறிக்கை கூறியிருப்பதை அவர் சுட்டிக்காட்டினார்.


    பிரதமர் திரு. நரேந்திர மோடி தலைமையின்கீழ், முறைப்படியான சீர்திருத்தங்கள் துணிவுடன் மேற்கொள்ளப்படுகின்றன என்றும், அவற்றுள் ஒன்று ஜி.எஸ்.டி அமலாக்கம் என்றும் அவர் தெரிவித்தார். இது, இந்தியாவின் மிகப்பெரிய பொருளாதார சீர்திருத்தம் என்றும் அவர் குறிப்பிட்டார். முதலீடு செய்ய விரும்புகின்றவர்களுக்கு இந்தச் சீர்திருத்தங்கள் இந்தியாவை நம்பிக்கைக்குரிய இடமாக மாற்றும் என்றும் அவர் கூறினார்.


    பருவநிலை மாற்றம் தொடர்பான நடவடிக்கைகளில் காற்றாலை மற்றும் சூரிய எரிசக்தி மூலம் தமிழ்நாடு மிகப்பெரிய பங்களிப்பை செய்துள்ளது. இத்தகைய நீடிக்கவல்ல நடவடிக்கைக் காரணமாக தமிழ்நாடு மின்மிகை மாநிலமாக விளங்குகிறது என்றும் திருமதி.நிர்மலா சீதாராமன் தெரிவித்தார்.


    விண்வெளி சார்ந்த தொழில் கொள்கையைத் தமிழ்நாடு அரசு கொண்டுவந்திருப்பதற்காகப் பாராட்டுத் தெரிவித்த அவர், இந்தத் துறைகளில் முதலீடு செய்ய உலக வர்த்தக சமூகத்திற்கு அழைப்பு விடுத்தார். இதற்கு மத்திய அரசு சாத்தியமான அனைத்து உதவிகளையும் வழங்கும் என்றும் அவர் உறுதி அளித்தார்.


    தமிழ்நாடு விண்வெளி மற்றும் பாதுகாப்புத் தொடர்பான கொள்கையை அவர் வெளியிட்டார். முதல் பிரதியை தமிழ்நாடு முதலமைச்சர் திரு.எடப்பாடி கே பழனிச்சாமி பெற்றுக் கொண்டார்.


    தமிழ்நாடு துணை முதலமைச்சர் திரு. ஓ.பன்னீர்செல்வம், தொழில்துறை அமைச்சர் திரு.எம்.சி.சம்பத் மற்றும் பல்வேறு நாடுகளைச் சேர்ந்த பிரமுகர்களும் இந்த விழாவில் கலந்து கொண்டனர்.


    ******


    

    
    (Release ID: 1561090) Visitor Counter : 145
    
    
      Read this release in: English