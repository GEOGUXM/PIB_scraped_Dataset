      PIB Headquarters

      2019 ஜனவரி 24 அன்று சென்னையில் நடைபெற்ற சிபெட் நிறுவனத்தின் பொன்விழா கொண்டாட்ட நிகழ்ச்சியில் மாண்புமிகு குடியரசு துணைத் தலைவர் அவர்கள் ஆற்றிய உரை
      Posted On: 24 JAN 2019 2:46PM by PIB Chennai


    நாட்டின் முதன்மையான நிறுவனங்களில் ஒன்றின் பொன்விழாக் கொண்டாட்ட நிகழ்வு என்ற இந்த வரலாற்றுச் சிறப்பு மிக்க தருணத்தின் ஒரு பகுதியாக இருப்பது உண்மையில் எனக்குப் பெரு மகிழ்ச்சியையும் பெருமிதத்தையும் தருவதாக உள்ளது. பிளாஸ்டிக் தொடர்பான பொறியியல் மற்றும் தொழில்நுட்பத்திற்கான மத்திய நிறுவனம் எனப்படும் சிபெட், பிளாஸ்டிக் மற்றும் அது தொடர்பான தொழில்களின் மேன்மைக்காகவென்றே செயல்பட்டு வரும் நிறுவனமாகத் திகழ்கிறது. முக்கியமான இத்தருணத்தில் சிபெட் நிறுவனத்தின் நிர்வாகக் குழுவினர், தலைமை இயக்குநர், ஊழியர்கள், மாணவர்கள் ஆகிய அனைவருக்கும் முதலில் எனது பாராட்டுதல்களைத் தெரிவித்துக் கொள்கிறேன்.


    சிபெட் நிறுவனம் அது செயல்பட்டு வந்த கடந்த 50 ஆண்டுகளில் பிளாஸ்டிக்-கை அடிப்படையாகக் கொண்ட பொருட்களை உருவாக்கும் இயந்திரங்களை இயக்கும் திறமை கொண்ட சுமார் நான்கு லட்சம் பேர், 50,000 தொழில்நுட்ப வல்லுநர்கள் ஆகியோருக்கு பயிற்சி அளித்துள்ளதோடு, 5,000க்கும் மேற்பட்ட பாலிமர் தொழில்நுட்ப பொறியியலாளர்களையும் உருவாக்கியுள்ளது என்றும் அறிந்து கொண்டேன். இவ்வாறு பயிற்சி பெற்றவர்களில் பெரும்பாலானோர் சமூகத்தில் பொருளாதார ரீதியாக நலிந்த பிரிவுகளைச் சேர்ந்தவர்கள் என்றும் அவர்களில் பலரும் உள்நாட்டிலும் உலக அளவிலும் பிளாஸ்டிக் மற்றும் அது தொடர்பான தொழில்களிலும் உயரிய பதவிகளை வகித்து வருகின்றனர் என்றும் என்னிடம் கூறப்பட்டது.


    இந்தியாவிலும், வெளிநாடுகளிலும் முக்கிய பதவிகளை வகித்து வரும் 70,000க்கும் மேற்பட்ட முன்னாள் மாணவர்களைக் கொண்டதாக சிபெட் நிறுவனம் உள்ளது என்பதறிந்து நான் மிகவும் மகிழ்ச்சி அடைகிறேன். நாட்டில் இறக்குமதி செய்யப்படும் பொருட்களுக்கான மாற்றுப் பொருட்களை வளர்த்தெடுப்பதில் சிபெட் நிறுவனத்தில் பயிற்சி பெற்ற தொழில் முனைவோர் மிக முக்கிய பங்கு வகிக்கின்றனர். இதன் மூலம் அந்நியச் செலாவணியை அவர்கள் சேமித்துத் தருவதோடு, மனிதர்களுக்கு வசதி செய்து தரும் வகையில் பிளாஸ்டிக் பொருட்களை பயன்படுத்துவதையும் அவர்கள் வளர்த்தெடுத்து வருகின்றனர். கடந்த ஐந்தாண்டுகளில் இந்த நிறுவனம் மேற்கொண்ட திறன் மேம்பாட்டுத் திட்டங்களின் மூலம் இரண்டு லட்சத்திற்கும் மேற்பட்ட வேலையற்றோர் மற்றும் அரைகுறை வேலை உடையோர் பயிற்சி பெற்று பயனடைந்துள்ளனர் என்றும் என்னிடம் கூறப்பட்டது.


    நாட்டில் வேகமாக வளர்ந்து வரும் பெட்ரோ கெமிக்கல் தொழில்களில் தனித்திறமை பெற்றவர்களுக்கான தேவையை நிறைவேற்றும் வகையில் 2015-16-ம் ஆண்டிலிருந்து நாட்டின் பல பகுதிகளிலும் சிபெட் நிறுவனத்தின் 16 புதிய மையங்கள் உருவாக்கப்பட்டு வருகின்றன என்பதையும் நான் அறிவேன்.


    அன்புள்ள சகோதர, சகோதரிகளே,


    பிளாஸ்டிக் வளர்ச்சி குறித்த மிகவும் சிக்கலான, முக்கியமான ஒரு கேள்வியை எழுப்பியுள்ளது.


    ஒருபுறத்தில் நல்ல பொருட்களைப் பயன்படுத்தி வாழ்க்கைத் தரத்தை மேம்படுத்திக் கொள்ள வேண்டும் என்ற ஆர்வம் நிலவுகிறது. மறுபுறத்திலோ, பிளாஸ்டிக் பொருட்களை தங்குதடையின்றிப் பயன்படுத்துவதன் விளைவாக நமது வாழ்க்கை நீடித்திருப்பதற்கான ஆதார வளங்களை மிக மோசமாக அரித்துவிடும் அபாயமும் நிலவுகிறது. பல்வேறு வகையான பிளாஸ்டிக் பொருட்களைப் பொருத்தமான வகையில் பயன்படுத்துவதற்கான முறையான மதிப்பீடு இருக்க வேண்டும். நமது வாழ்க்கைத் தரம் என்பது நமது சுற்றுச் சூழல், நாம் பயன்படுத்துகின்ற தண்ணீர், நாம் சுவாசிக்கின்ற காற்று, நாம் உண்ணுகின்ற உணவு ஆகியவற்றையே சார்ந்துள்ளது என்று அங்கீகரிக்கும் உணர்வு வளர்ந்து கொண்டு வருகிறது.


    நல்ல தரமான வாழ்க்கைக்கான தேவை என்பது மதிப்புக் கூட்டப்பட்ட பொருட்களை வளர்த்தெடுப்பதன் மூலம் புதிய, மேம்பட்ட பொருட்களைக் கண்டறிய மனித குலத்தைத் தூண்டி வருகிறது. இந்த வளர்ச்சிப் போக்குதான் அதன் குறைவான எடை, நீடித்து உழைக்கும் தன்மை, பல்வகை பயன்பாடுகள் ஆகியவற்றின் விளைவாக இன்று உலகப் பொருளாதாரத்தின் மிக முக்கியமான, உள்ளீட்டான பகுதியாக மாறியுள்ள பிளாஸ்டிக்-கை அடிப்படையாகக் கொண்ட பொருட்களின் வளர்ச்சிக்கு வழி வகுத்துள்ளது.


    அதன் பல்வகைத் தன்மை மற்றும் எங்கும் நிறைந்திருக்கும் நிலை ஆகியவற்றின் விளைவாக பிளாஸ்டிக் நம் அன்றாட வாழ்க்கையை தலைகீழாக மாற்றியுள்ளது. பிளாஸ்டிக் இலகுவானது, வேதியியல் மாற்றங்களுக்கு இடம் கொடாத ஒன்று என்ற வகையில் குறையில்லாத ஒரு கட்டுமானப் பொருளாக பொருளாதாரத்தின் மிக முக்கியமான பிரிவுகளாக கருதப்படும் கட்டுமானத் தொழில், விமான உருவாக்கம், மின்னணுவியல் தொழில், போக்குவரத்து, மின்சார சேமிப்பு, பொருட்களை கட்டியனுப்பும் ஏற்பாடு, அறிவியல் ரீதியான உதிரிப் பொருட்கள், மருந்து உற்பத்தித் துறை ஆகிய தொழில்களில் எண்ணற்ற பொருட்களை உற்பத்தி செய்ய பயன்பட்டு வருகிறது.


    பிளாஸ்டிக் பொருட்கள், பிளாஸ்டிக் செய்முறைக்கான கருவிகள் ஆகியவற்றில் ஏற்பட்டுள்ள தொடர்ச்சியான முன்னேற்றம் மற்றும் மேம்பாடுகள், புதிய கண்டுபிடிப்புகள், குறைந்த செலவில் உற்பத்தி செய்வதற்கான தொழில்நுட்பங்கள் ஆகியவை பிளாஸ்டிக்கைப் பயன்படுத்தி பாரம்பரிய வகையில் உற்பத்தி செய்து வந்த பல்வேறு பிரிவுகளை மாற்றியமைத்துள்ளன.


    ஒரு தடவை மட்டுமே பயன்படுத்தக் கூடிய பொருட்கள், மருத்துவக் கருவிகள் ஆகியவற்றை உருவாக்க்க மருத்துவ பல்கலைக்கழகங்களைப் போன்ற எண்ணற்ற நிறுவனங்களுடன் சிபெட் இணைந்து செயல்பட்டு வருகிறது என்பதை அறிந்து நான் மிகவும் மகிழ்ச்சி அடைகிறேன். நமது நாட்டில் மருத்துவ சேவையை மலிவானதாக மாற்றவும், இந்தியாவில் உற்பத்தி செய்வதை வளர்த்தெடுக்கவும் வேண்டுமெனில் இத்தகைய கூட்டு நடவடிக்கைகளை நாம் மேலும் முன்னெடுத்துச் செல்ல வேண்டியது அவசியமாகும். பிளாஸ்டிக் பயன்பாடு என்பது மருத்துவ சேவைக்கான தொழிலை தலைகீழாக மாற்றியமைத்துள்ளது. நமது மருத்துவர்கள் மேம்பட்ட அம்சங்கள், செயல்முறைகள் ஆகியவற்றோடு மருத்துவ தீர்வுகளை இப்போது வழங்க முடிந்துள்ளது. ஒரு முறை மட்டுமே பயன்படுத்தக் கூடிய பிளாஸ்டிக்கினால் ஆன மருந்து செலுத்தும் ஊசிகள், ரத்தத்தை சேமித்து வைக்கும் பைகள், இதயத்திற்கான புதிய வால்வுகள் மற்றும் இதர மருத்துவ பொருட்கள் ஆகியவை பிளாஸ்டிக் பயன்பாட்டிற்கான ஒரு சில சிறந்த உதாரணங்கள் ஆகும். வலியற்ற செயல்பாடு,, பிரச்சனை உருவாக்காத மூட்டுகள் ஆகியவற்றை மக்களுக்கு வழங்கும் இன்றைய செயற்கை மூட்டுக்கள், இடுப்பு எலும்புகள் ஆகியவை பிளாஸ்டிக்-கையே நம்பியுள்ளன.


    பிளாஸ்டிக் பல்வகைத் திறமை வாய்ந்த ஒன்று என்பதோடு, குறிப்பிட்ட பயன்பாட்டிற்குப் பொருந்தும் வகையில் உருவாக்க கூடியதும் கூட என்பதையும் நீங்கள் அனைவரும் அறிவீர்கள். பாரம்பரியமான பொருட்களை ஒப்பிடும்போது அதிக ‘எடைக்கு ஏற்ற வலிமை’ என்ற விகிதத்தை இவை வழங்குகின்றன. பிளாஸ்டிக் பொருட்களின் வாழ்நாள் திறன் குறித்து ஆய்வு செய்கையில் இந்தப் பொருட்கள் கணிசமான அளவிற்கு மின்சாரத்தையும் தண்ணீரையும் சேமிக்கின்றன என்பதோடு பசுமை வாயுக்களையும் மிகக் குறைந்த அளவிலேயே வெளிப்படுத்துகின்றன என்பதும் தெரிய வந்துள்ளது.


    பிளாஸ்டிக் பல்வேறு வழிகளில் நமது சமூகத்திற்குப் பயன் தந்துள்ளது: கடந்த 50 ஆண்டுகளில் விண்கலங்கள், வான் பயண ஊர்திகள், விமானங்கள், ஏவுகணைகள் போன்றவற்றின் முன்னேற்றங்கள் உள்ளிட்டு வானியல் தொழில்நுட்பத்திற்கு பிளாஸ்டிக் உதவியுள்ளது. நாட்டு மக்களின் விமானப் பயணம், ராணுவத்தின் வான் வலிமை, விண்வெளி ஆய்வுகள் ஆகியனவும் இதனால் மேம்பட்டுள்ளன.


    1950களில் இருந்தே கார்களில், குறிப்பாக செயல்திறனை மேம்படுத்தவும், வேகத்தை அதிகரிக்கவும் பந்தயங்களில் பயன்படுத்தப்படும் கார்களில், பிளாஸ்டிக் பயன்படுத்தப்பட்டு வருகிறது. சீட் பெல்ட்கள், ஏர் பேக்குகள், விபத்தில் நொறுங்கும் பகுதிகள் போன்ற மிக முக்கியமான பாதுகாப்பு பகுதிகளில் பயன்படுத்தப்படும் நிலையில் இன்று கார்கள் மேலும் பாதுகாப்பானதாக, மேலும் திறமையானதாக மாறுவதற்கும் பிளாஸ்டிக் உதவுகிறது.


    கரிம இழை வலுவூட்டப்பட்ட பிளாஸ்டிக் எஃகைப் போன்று 6 முதல் 12 மடங்கு எரிசக்தியை உள்ளிழுத்துக் கொள்ளும் திறன் படைத்ததாகும். ஊர்திகளில் 10 சதவீத எடை குறைவு, எரிபொருள் பயன்பாட்டில் 8 சதவீதம் சேமிப்பை ஏற்படுத்துகிறது. இதன் விளைவாக கரிம இழை வலுவூட்டப்பட்ட பிளாஸ்டிக்கானது ஊர்தி உற்பத்தியாளர்களின் மிகப்பெரும் தேர்வாக மாறியுள்ளது. 2025-ம் ஆண்டிற்குள் ஊர்திகளுக்கான உதிரி பாகங்கள் தொழிலில் இந்தியா உலகின் நான்காவது மிகப்பெரிய நாடாக மாறும் என எதிர்பார்க்கப்படுகிறது.


    பிளாஸ்டிக் உறுப்புகளின் சிக்கலான வடிவங்களை எளிதாக உருவாக்க நவீன தொழில்நுட்பங்களில் ஒன்றான முப்பரிமாண அச்சுமுறை பயன்படுத்தப்படுகிறது. செயற்கையான, அன்றாடம் செயல்படும் மனித உறுப்புகளின் மாற்று உறுப்புகளை உருவாக்க இத்தொழில்நுட்பமே பயன்படுகிறது. இந்நாட்களில் மெல்லிழை பொருட்களுக்கான தொழில்நுட்பம், புதிய உறுப்புகளைப் பொருத்துதல் ஆகியவையும் கூட பிளாஸ்டிக் பொருட்களையே நம்பியுள்ளன.


    சந்தேகத்திற்கிடமின்றி இந்தியப் பொருளாதாரத்தின் வளர்ச்சியில் பிளாஸ்டிக் தொழில் மிகவும் உயிரோட்டமான பங்கினை வகித்து வருகிறது. ஆண்டுக்கு நபர் ஒருவரின் சராசரி பிளாஸ்டிக் நுகர்வு என்பது ஏறக்குறைய 13 கிலோகிராமாக உள்ளது. இந்தியாவின் பிளாஸ்டிக் ஏற்றுமதியில் தற்போதைய போக்கு என்பது மிகவும் உற்சாகமூட்டுவதாக உள்ளது என்றும் 2018-19-ம் ஆண்டில் பிளாஸ்டிக் பொருட்களின் ஏற்றுமதி என்பது 8 பில்லியன் அமெரிக்க டாலர்களுக்கு மேலாக உள்ளது என்றும் 2017-18-ம் ஆண்டில் மேற்கொள்ளப்பட்ட 7.56 பில்லியன் அமெரிக்க டாலர்கள் அளவிலான ஏற்றுமதியை விட இது 6 சதவீதம் அதிகம் என்றும் என்னிடம் கூறப்பட்டது.


    செய்திறன், கட்டமைப்பு, தனித்திறமை பெற்ற தொழிலாளர்கள் ஆகியவற்றிலும் கூட நாட்டின் பிளாஸ்டிக் தொழில் மிக அதிகமான திறன் உடையதாக விளங்குகிறது. உலகத்தில் அதிக அளவிலான பிளாஸ்டிக் பொருட்களை நுகரும் ஐந்து மேல்மட்ட நாடுகளில் ஒன்றாக இந்தியா தற்போது உள்ளது. நாடு முழுவதிலும் 40 லட்சம் பேருக்கு வேலை வாய்ப்பு வழங்குகின்ற 30,000க்கும் மேற்பட்ட பிளாஸ்டிக் செய்முறை தொழில் கூடங்கள் இந்தியாவில் உள்ளன.


    இந்தியாவிலும் உலகளாவிய அளவிலும் உள்ள பிளாஸ்டிக் தொழில்களுக்கு இடையே உள்ள தொழில்நுட்ப இடைவெளியை நிரப்பும் பாலமாக சிபெட் நிறுவனம் செயல்படுகிறது. தொழில் சூழல், தொழில்களின் தேவைகள் ஆகியவற்றில் ஏற்பட்டு வரும் மாற்றங்களுக்கு ஏற்ப, இந்திய பிளாஸ்டிக் தொழில் நிறுவனங்கள் உலக அளவில் போட்டியிடுவதற்கு உதவும் வகையில் சமீபத்திய தொழில்நுட்ப ரீதியான மேம்பாடுகளுடன் சிபெட் தொடர்ந்து தன்னை மேம்படுத்திக் கொள்வதும், தனது வசதிகளை மேம்படுத்திக் கொள்வதும் அவசியமாகிறது. ஊர்தி தயாரிப்புத் தொழில், வான் வெளி போக்குவரத்து, மருத்துவ சேவைகள் ஆகியவற்றின் ஏற்றுமதி வளர்ச்சிக்கு உதவி செய்யும் வகையில் பொருட்களில் புதிய கண்டுபிடிப்புகள், உள்நாட்டு தொழில்நுட்பங்கள் ஆகியவற்றை வளர்த்தெடுப்பதிலும் அது கவனம் செலுத்தி வருகிறது.


    2050-ம் ஆண்டு வாக்கில் நாட்டின் மொத்த எண்ணெய் நுகர்வில் 20 சதவீதமும் உலகளாவிய கரிம பட்ஜெட்டின் 15 சதவீதமும் பிளாஸ்டிக் தொழில்துறையினுடையதாக இருக்கும் என எதிர்பார்க்கப்படுகிறது. எப்படியிருந்தபோதிலும் பிளாஸ்டிக்கின் பயன்பாட்டைத் தவிர்க்க இயலாது என்றே கூறலாம்.


    பிளாஸ்டிக்கின் சாதகமான அம்சங்கள் பல இருந்தபோதிலும் நமது சுற்றுச் சூழலுக்கு அவை பல்வேறு சவால்களையும் ஏற்படுத்துகின்றன.


    ஒரு முறை மட்டுமே பயன்படுத்துவதற்காக தயாரிக்கப்படும் பயன்பாட்டுப் பொருட்கள் தொடர்ந்து குப்பைத் தொட்டிகளை நிரப்புகின்றன; நிலங்களில் தூக்கியெறியப்படுகின்றன. இதன் விளைவாக நமது நிலத்தடி நீர் மற்றும் நீராதார உயிர்களுக்கு அபாயங்களை ஏற்படுத்துகின்றன. முறையற்ற வகையில் குப்பைகளைப் போடுவது, பிளாஸ்டிக் கழிவு மேலாண்மை குறித்த புரிதல் இல்லாமல் இருப்பது ஆகியவையும் மேலும் பல இன்னல்களுக்குக் காரணமாகின்றன.


    பொறுப்பான முறையில் பிளாஸ்டிக்-கை பயன்படுத்துவதையும், முறையாக அவற்றை மறுசுழற்சி செய்வதையும் உறுதிப்படுத்த வேண்டும். பெட்ரோ கெமிக்கல் துறையின் வளர்ச்சி மற்றும் மேம்பாட்டை நாம் பார்த்தோமெனில், கடந்த அரை நூற்றாண்டு காலத்தில் அதில் பிளாஸ்டிக் பயன்பாடு என்பது 20 மடங்கு அதிகரித்துள்ளதையும், அடுத்த 20 ஆண்டுகளில் இது இரண்டு மடங்காக உயரக் கூடும் என்றும் எதிர்பார்க்கப்படுகிறது.


    பயன்படுத்தப்பட்ட பிளாஸ்டிக் என்பது கழிவு என்பதற்கு பதிலாக ஆதாரப் பொருட்களுக்கான கிடங்காக மாறும் வகையில் சுழற்சிப் பொருளாதாரத்தைப் பயன்படுத்தி சிறப்பான கழிவு மேலாண்மைக்கான தொழில்நுட்பங்களை நாம் மேற்கொள்ள வேண்டியது அவசியமாகும். நிலத்தில் அழிந்துபோகும் தன்மையுடன் பிளாஸ்டிக் வகையாக தற்போதைய வழக்கமான பிளாஸ்டிக்-கை மாற்ற வேண்டியதும் முக்கியமானதாகும். சிபெட் நிறுவனத்தின் கவனம் என்பது இத்திசைவழியிலானதாக இருக்க வேண்டும்.


    இத்தருணத்தில் பிளாஸ்டிக் பொருட்களை மறுசுழற்சி செய்வது, வேறு நோக்கங்களுக்குப் பயன்படுத்துவது, மீண்டும் பயன்படுத்துவது ஆகியவை குறித்த விழிப்புணர்வை உருவாக்குவதில் தேவையான முன்முயற்சிகளை எடுக்க வேண்டுமென சிபெட் நிறுவனத்திற்கு ஆலோசனை வழங்கவும் விழைகிறேன். அதன் முயற்சிகள் அனைத்திலும் நீடித்து நிற்கும் தன்மை என்பதையே தனது வழிகாட்டும் குறிக்கோளாக சிபெட் எடுத்துக் கொள்ள வேண்டும் என்றும் நான் விழைகிறேன்.


    பிளாஸ்டிக் கழிவுகளை அறிவியல்பூர்வமாகவும், சிறப்பாகவும் அகற்றுவது குறித்து பொதுமக்களிடையேயும் அரசுமுறை சாரா அமைப்புகளிடையேயும் விழிப்புணர்வை ஏற்படுத்துவதற்காக “ பிளாஸ்டிக் பொருட்களை மறுசுழற்சி செய்வது மற்றும் திடக்கழிவு மேலாண்மை” ஆகியவை குறித்த நாடுதழுவிய அளவிலான பல்வேறு கருத்தரங்குகளை சிபெட் நிறுவனம் நடத்தியுள்ளது என்பதறிந்து நான் மிகவும் மகிழ்ச்சி அடைகிறேன்.


    சுற்றுச் சூழலின் மீதான பிளாஸ்டிக்கின் மிக மோசமான தாக்கத்தைக் குறைக்க அளவைக் குறைப்பது, மறு பயன்பாடு, மறுசுழற்சி ஆகியவையே நமது தாரகமந்திரமாக இருக்க வேண்டும். பிளாஸ்டிக்கின் பயன்களைப் பெறும் அதே நேரத்தில் அவை இறுதியில் நமது பெருங்கடல்களில் சென்று சேராமல் இருப்பதை உறுதிப்படுத்த அவசியமும் உள்ளது. வரும் காலத்திற்கு பாதுகாப்பான, தூய்மையான, சுகாதாரமான உலகத்தை நாம் விட்டுச் செல்ல வேண்டுமெனில், இதைத் தவிர வேறு மாற்றுவழி ஏதுமில்லை. பொருளாதாரம் என்பது நல்லதுதான். என்றாலும் சுற்றுச் சூழலின் நிலை என்ன? பிளாஸ்டிக் பொருட்களோடு தொடர்புடையவர்களின் மனதில் ஆழமாக பதிய வேண்டிய விஷயம் இதுதான்.


    சிபெட் நிறுவனம் தனது பொன்விழாவைக் கொண்டாடும் இந்த மகத்தான தருணத்தில் உங்கள் அனைவருக்கும் எனது பாராட்டுதல்களையும், நல்வாழ்த்துக்களையும் தெரிவித்துக் கொள்கிறேன்.

    
    
    (Release ID: 1561251) Visitor Counter : 229
    
    
      Read this release in: English