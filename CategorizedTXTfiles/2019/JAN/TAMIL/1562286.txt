      குடியரசுத் தலைவர் செயலகம்

      நாடாளுமன்ற கூட்டுக் கூட்டத்தில் குடியரசுத் தலைவர் திரு ராம்நாத் கோவிந்த் உரையின் முக்கிய அம்சங்கள்
      Posted On: 31 JAN 2019 5:00PM by PIB Chennai


    · நமது ஜனநாயகத்தில் 2019 ஆம் ஆண்டு மிகவும் முக்கியமானது. தேசப்பிதா மகாத்மா காந்தியின் 150-வது ஆண்டு கொண்டாட்டங்களை இந்த ஆண்டு இந்திய குடிமக்களாகிய நாம் கொண்டாடி வருகின்றோம்.


    · ஜாலியன் வாலாபாக் துயர படுகொலைச் சம்பவத்தின் நூறாவது ஆண்டு நினைவுநாள் இந்த ஆண்டு ஏப்ரல் மாதம் 13 ஆம் தேதி வருகிறது. நாட்டு மக்கள் அனைவரின் சார்பாகவும் நமது வளமான வருங்காலத்திற்காக தங்களது இன்னுயிரை நீத்த தியாகிகளுக்கு தலைவணங்கி புகழஞ்சலி செலுத்துகிறேன்.


    · நமது நாடு அரசியல் சாசன தினத்தின் 70-வது ஆண்டையும், இந்த ஆண்டு கொண்டாடுகிறது.


    · நமது வாழ்க்கையை, சேவை மற்றும் நல்லெண்ணத்திற்காக அர்ப்பணிக்க போதித்த குருநானக் தேவ்-ஜியின் 550-வது பிறந்த தினமும் இந்த ஆண்டு கொண்டாடப்படுகிறது.


    · பாபா சாகிப் டாக்டர் பீம்ராவ் அம்பேத்கரால் அரசியல் சாசனத்தில் சுட்டிக்காட்டப்பட்டுள்ள பொருளாதார மற்றும் சமூக நீதியின் வழிகாட்டுதல்களின் அடிப்படையில் நமது நாடு முன்னேறி வருகிறது.


    · தீன்தயாள் உபாத்யாயாவின் அந்த்யோதயா கொள்கைகள் அரசின் செயலில் முக்கியமான அம்சம்.


    சுகாதாரம் மற்றும் தூய்மை


    · தூய்மை இந்தியா திட்டத்தின் மூலம் நாடு முழுவதும் ஒன்பது கோடி கழிப்பிடங்கள் கட்டப்பட்டுள்ளது. ஊரகப் பகுதிகளில் இருந்த சுகாதார வசதிகள் 40 சதவீதத்திலிருந்து, தற்போது 98 சதவீதமாக அதிகரித்துள்ளது.


    · இதன் காரணமாக சுமார் மூன்று லட்சம் பேர் நோய்களிலிருந்து காப்பாற்றப்பட்டுள்ளனர்.


    உஜ்வாலா யோஜனா


    · சமையல் அறைகளில் விறகு எரிப்பதால் வரும் புகையால், பல தாய்மார்கள், சகோதரிகள், பாதிப்புக்கு உள்ளாகினர். இதனால், முழு குடும்பமே பாதிப்புக்குள்ளானது. இந்த நிலையைப் போக்க உஜ்வாலா திட்டத்தில் மத்திய அரசு ஆறு கோடி எரிவாயு இணைப்புகளை வழங்கியுள்ளது.


    பிரதமரின் மக்கள் நலத்திட்டம்


    · கடந்த ஆண்டு மத்திய அரசு உலகிலேயே மிகப்பெரிய சுகாதார திட்டமான ஆயுஷ்மான் பாரத் திட்டத்தை துவக்கியது. பிரதமர் மக்கள் ஆரோக்கிய இயக்கத்தின்கீழ், சுமார் ஐம்பது கோடி ஏழை மக்கள் ஆண்டுக்கு ஐந்து லட்சம் ரூபாய் காப்பீடு வசதியுடன் கூடிய மருத்துவ சிகிச்சை பெற வழி ஏற்படுத்தப்பட்டுள்ளது. கடந்த நான்கு மாதங்களில் சுமார் பத்து லட்சம் ஏழைகள் இந்தத் திட்டத்தில் பயன்பெற்றுள்ளனர்.


    பீமா யோஜனா


    · பிரதம மந்திரி ஆயுள் காப்பீட்டு திட்டத்தின்கீழ், மாதத்திற்கு ஒரு ரூபாய் சந்தா செலுத்தியும், பிரதம மந்திரி ஜீவன் ஜோதி ஆயுள் காப்பீட்டு திட்டத்தில் தினமும் 90 பைசா சந்தா செலுத்தியும், 21 ஆயிரம் ஏழை சகோதர-சகோதரிகளுக்கு காப்பீட்டு வசதி அளிக்கப்பட்டுள்ளது.


    தேசிய ஊட்டச்சத்து இயக்கம்


    · ஊட்டச்சத்து குறைபாட்டை போக்க அரசு தேசிய ஊட்டச்சத்து இயக்கம் கொண்டு வந்துள்ளது. இதன்மூலம் ஊட்டச்சத்து குறைபாட்டுக்கான காரணங்கள் கண்டறியப்பட்டு தவிர்க்கப்பட்டுள்ளன.


    இந்திர தனுஷ் இயக்கம்


    · தொலைதூரப் பகுதிகள் மற்றும் மலைப் பகுதிகளில் வாழும் பெண்கள் மற்றும் குழந்தைகளுக்கு தடுப்பூசி அளிப்பதற்கு இந்திர தனுஷ் இயக்கம் கொண்டுவரப்பட்டுள்ளது. இதனால், அனைவருக்கும் தடுப்பூசி அளிக்கும் இலக்கை நோக்கி அரசு செல்கிறது.


    புதிய எய்ம்ஸ்


    · தமிழகத்தில், மதுரையிலிருந்து ஜம்மு-காஷ்மீரில் புல்வாமா வரையிலும், குஜராத்தில் ராஜ்கட்டிலிருந்து அஸ்ஸாமில் காம்ரூப் வரையிலும் புதிய அகில இந்திய மருத்துவ, அறிவியல் மருத்துவமனைகள் துவக்கப்பட்டு வருகின்றன.


    யோகா


    · மத்திய அரசு புதிய ஆயுர்வேத அறிவியல் மையங்கள் அமைத்து வருவதோடு, உடல் ரீதியாகவும், மனரீதியாகவும் ஆரோக்கியமாக இருப்பதற்கு வசதியாக யோகா பயிற்சியையும் ஊக்குவித்து வருகிறது.


    கிராமப்புற வீட்டுவசதி


    · பிரதம மந்திரி வீட்டுவசதி திட்டத்தில் நகரங்கள் மற்றும் கிராமங்களில் ஏராளமான வீடுகள் கட்டப்பட்டு வருகின்றன. கடந்த நான்கரை ஆண்டுகளில் ஒருகோடியே 30 லட்சம் வீடுகள் கட்டப்பட்டுள்ளன. 2014-க்கு முன்பு 24 லட்சம் வீடுகள் மட்டுமே கட்டப்பட்டன.


    ரேரா


    · ரியல் எஸ்டேட் தொடர்பான ரேரா சட்டத்தின் மூலம் வீடுகளை குறிப்பிட்ட நேரத்தில் பயனாளிகளுக்கு வீடு கட்டும் நிறுவனங்கள் வழங்குவது உறுதி செய்யப்பட்டுள்ளது. இந்த சட்டம் கொண்டுவரப்பட்ட பின்னர், 35 ஆயிரம் ரியல் எஸ்டேட் திட்டங்கள் பதிவு செய்யப்பட்டு, லட்சக்கணக்கான வீடுகள் கட்டி முடிக்கப்பட்டு சம்பந்தப்பட்டவர்களிடம் ஒப்படைக்கப்பட்டுள்ளன.


    பிரதம மந்திரி வீட்டுவசதித் திட்டம்


    · பிரதம மந்திரி வீட்டுவசதித் திட்டத்தில் குறைந்த வருமானம் உடையவர்களுக்கு ஆறரை சதவீத வட்டியில் கடனுதவி அளிக்கப்படுகிறது.


    பிரதம மந்திரி சௌபாக்கியா யோஜனா


    · இன்று அனைத்து கிராமங்களும் மின்மயமாக்கப்பட்டுள்ளன. பிரதம மந்திரி சௌபாக்கியா திட்டத்தின் மூலம் இரண்டு கோடியே 47 லட்சம் வீடுகளுக்கு மின் இணைப்பு கொடுக்கப்பட்டுள்ளது.


    மாற்றுத்திறனாளிகளுக்கான முன் முயற்சிகள்


    · அடல் பிகாரி வாஜ்பாய் துவக்கிய சமூக நீதி மற்றும் அதிகாரமளித்தல் அமைச்சகத்தின் மூலம் மாற்றுத் திறனாளிகளுக்கு உதவுவதற்காக கடந்த நான்கரை ஆண்டுகளில் மத்திய அரசு 140 சிறப்பு முகாம்களை நடத்தியுள்ளது. ஒவ்வொரு மாதமும் மாற்றுத் திறனாளிகள் உபகரணங்களைப் பெற்று வருகின்றனர். சுமார் 12 லட்சம் மாற்றுத் திறனாளிகள் 700 கோடி ரூபாய் மதிப்பிலான உபகரணங்களைப் பெற்று பயன் பெற்றுள்ளனர். இது மட்டுமின்றி, ஆயிரம் அரசு கட்டிடங்கள் மற்றும் 650 ரயில் நிலையங்களில் மாற்றுத் திறனாளிகள் பயன்பெறும் வகையில் மாற்றங்கள் செய்யப்பட்டுள்ளன. நாடு முழுவதும் மாற்றுத் திறனாளிகள் பயன்பெறுவதற்கு வசதியாக ஒரே மாதிரியான சமிஞை மொழியினை அரசு துவக்கி, செயல்படுத்தி வருகிறது. மாற்றுத் திறனாளிகள் உரிமைகள் சட்டம் 2016 மூலம் மாற்றுத் திறனாளிகளுக்கு கல்வி, சமூகப் பாதுகாப்பு மற்றும் வேலைவாய்ப்பில் சம வாய்ப்பு வழங்க நடவடிக்கை எடுக்கப்பட்டுள்ளது.


    ஏழைகளுக்கு இடஒதுக்கீடு


    · பொதுப் பிரிவில் உள்ள ஏழை மக்களுக்கு இடஒதுக்கீடு வழங்குவதற்காக கடந்த குளிர்கால கூட்டத்தொடரில் வரலாற்றுச் சிறப்புமிக்க 103-வது அரசியல் சாசன திருத்தச் சட்டம் கொண்டுவரப்பட்டு நிறைவேற்றப்பட்டது.


    21-வது நூற்றாண்டு இளம் இந்தியர்களின் கனவையும், அபிலாஷைகளையும் நிறைவேற்ற நடவடிக்கை


    கெளஷல் விகாஸ் அபியான்


    · இளைஞர்கள் வேலைவாய்ப்பில் தற்சார்பு நிலையை அடையும் வகையில் கௌசல் விகாஸ் அபியான் திட்டத்தில் ஒவ்வொரு ஆண்டும் சுமார் ஒரு கோடி இளைஞர்களுக்கு மாறுபட்ட திறன்மேம்பாட்டு பயிற்சி அளிக்கப்படுகிறது.


    பிரதம மந்திரி முத்ரா யோஜனா


    · பிரதம மந்திரி முத்ரா யோஜனா திட்டத்தில் தொழில் தொடங்கவும் வியாபாரம் மேற்கொள்ளவும் வசதியாக ஏழு லட்சம் கோடி ரூபாய் கடனுதவி வழங்கப்பட்டுள்ளது. இளைஞர்களுக்கு இந்த கடன் உத்தரவாதம் ஏதுமில்லாமல் வழங்கப்பட்டுள்ளது. சுமார் 15 கோடி மக்கள் இதனால் பயன்பெற்றுள்ளனர். இதில் 4 கோடியே 26 லட்சம் பேர் முதல் முறையாக முத்ரா திட்டத்தின்கீழ், வர்த்தகம் மேற்கொண்டுள்ளனர்.


    தொடங்கிடு இந்தியா


    · இளைஞர்களை தற்சார்புடையவர்களாக மாற்றுவதற்காக தொடங்கிடு இந்தியா, எழுந்து நில் இந்தியா திட்டத்தில் நிதியுதவி அளிக்கப்பட்டு வருகிறது. இதனால் உலகளவில் புதிய தொழில் நிறுவனங்கள் தொடங்குவதில் இந்தியா முன்னிலை வகிக்கிறது.


    பிரதம மந்திரி ரோஜ்கார் புரட்சாகன் யோஜனா


    · மத்திய அரசு வேலைவாய்ப்புகள் உருவாக்குவதை வரிச்சலுகைகளோடு இணைத்து பிரதம மந்திரி ரோஜ்கார் புரட்சாகன் யோஜனா என்ற திட்டத்தை செயல்படுத்தி வருகிறது. இந்தத் திட்டத்தில் இளைஞர் ஒருவர் புதிய வேலைவாய்ப்பைப் பெற்றால், ஈபிஎஸ், மற்றும் ஈபிஎஃப் சந்தாவான 12 சதவீதத்தை வேலைவாய்ப்பு அளிப்பவருக்கு பதிலாக அரசே முதல் மூன்று ஆண்டுகளுக்கும் செலுத்தும். இதன் மூலம் ஒரு கோடிக்கும் அதிகமான இளைஞர்கள் பயன்பெற்றுள்ளனர்.


    புதிய நிறுவனங்கள்


    · ஏழு இந்திய தொழில்நுட்பக் கழகங்கள், ஏழு இந்திய மேலாண்மை கல்வி நிலையங்கள், 14 இந்திய தகவல் தொழில்நுட்ப நிறுவனங்கள், ஒரு தேசிய தகவல் தொழில்நுட்ப மையம் மற்றும் நான்கு தேசிய வடிவமைப்பு மையங்கள் உருவாக்கப்பட்டுள்ளன. நாட்டில் ஆராய்ச்சி கல்வியை ஊக்குவிக்க கல்வி உதவித்தொகை 25 சதவீதத்திற்கும் அதிகமாக உயர்த்தப்பட்டுள்ளது.


    நாடு முழுவதும் 103 கேந்திரியா வித்யாலயா பள்ளிகளும், மலைவாழ் மக்கள் அதிகம் உள்ள பகுதிகளில் மாதிரி ஏகலாவியா மாதிரி அவஸ்யா வித்யாலயா பள்ளிகளும் 62 புதிய நவோதயா வித்யாலயா பள்ளிகளும் திறக்கப்படும். புதுமையான கண்டுபிடிப்புகளை ஊக்குவிக்க நாடுமுழுவதும் 5 ஆயிரம் அடல் ஆய்வு மையங்கள் அமைக்கப்படும்


    கேலோ இந்தியா


    · கேலோ இந்தியா திட்டத்தின் மூலம் நாடு முழுவதும் திறமை வாய்ந்த விளையாட்டு வீரர்களை கண்டறிய முயற்சிகள் மேற்கொள்ளப்பட்டுள்ளன.


    மகளிருக்கு அதிகாரமளித்தல்


    · பிரதம மந்திரி முத்ரா யோஜனா திட்டத்தில் பெண்களுக்கு அதிகளவு கடனுதவி வழங்கப்பட்டுள்ளது. 15 கோடி முத்ரா கடனுதவிகளில் சுமார் 73 சதவீதம் பெண் தொழில் முனைவோருக்கு வழங்கப்பட்டுள்ளது.


    தீன்தயாள் அந்தியோதயா யோஜனா திட்டத்தில் ஆறு கோடி பெண்கள் சுயஉதவிக்குழுக்களில் உறுப்பினர்களாக சேர்க்கப்பட்டுள்ளனர். சுயஉதவிக் குழுக்களுக்கு 75 ஆயிரம் கோடி கடன் வழங்கப்பட்டுள்ளது. 2014 ஆம் ஆண்டிற்கு முந்தைய கால கட்டத்தில் வழங்கப்பட்ட கடனுதவியைவிட இது சுமார் இரண்டரை மடங்கு அதிகம் என்பது குறிப்பிடத்தக்கது.


    சிறுதொழில்களில் பெண் தொழில் முனைவோர் அதிகளவு பங்கேற்பதை உறுதி செய்வதற்காக பெரிய அரசு நிறுவனங்கள் அவர்களுக்குத் தேவையான மூன்று சதவீத பொருட்களை பெண் தொழில் முனைவோர் நிறுவனங்களிலிருந்து வாங்குவது கட்டாயமாக்கப்பட்டுள்ளது.


    முப்படைகளின் குறுகிய கால பணிகளுக்காக தேர்வு செய்யப்படும் பெண் அதிகாரிகள் நிரந்தரமாக பணியாற்றுவதற்கு வெளிப்படையான வகையில் தேர்வு செய்யப்படுவார்கள். பேறுகால விடுப்பு 12 வாரத்திலிருந்து 26 வாரமாக அதிகரிக்கப்பட்டுள்ளது.


    விவசாயிகள் நலன்


    · விவசாயிகளின் வருமானத்தை இரட்டிப்பாக்க அரசு பல்வேறு நடவடிக்கைகளை எடுத்து வருகிறது. வேளாண் நடவடிக்கைகளில் அவர்களுக்கு சிறந்த வசதிகள் மற்றும் உதவிகள் செய்யப்பட்டு வருகிறது. விவசாயத்திற்கு தேவையான உபகரணங்கள் வாங்குவது, விதைகள் முதல் வேளாண் விளைபொருட்களை எடுத்துச் செல்வது மற்றும் அதன் விற்பனையில் உதவ அரசு முயற்சித்து வருகிறது. விவசாயிகளுக்கு அவர்கள் விலை பொருட்களுக்கு நியாயமான விலை கிடைப்பதை உறுதி செய்வதும் அவர்களுக்கு புதிய சந்தை வாய்ப்புகளைக் கண்டறிந்து கூடுதல் வருமானம் பெறவும் அரசு உதவி வருகிறது.


    · 22 பயிர்களுக்கு குறைந்தபட்ச ஆதரவு விலையை உற்பத்தி விலைக்கு ஒன்றரை மடங்கு அதிகமாக உயர்த்தப்பட்டுள்ளது.


    · விஞ்ஞான ரீதியிலான வேளாண்மையை ஊக்குவிக்க விவசாயிகளுக்கு உதவுவதற்காக கிராம வேளாண் மையங்களின் எண்ணிக்கை அதிகரிக்கப்பட்டுள்ளது.


    · நாடு முழுவதும் 17 கோடி மண் வள பரிசோதனை அட்டைகள் வழங்கப்பட்டுள்ளது.


    · வேம்பு கலவையுடன் கூடிய யூரியா உரம் விவசாயிகளுக்கு கிடைப்பது உறுதி செய்யப்பட்டுள்ளது.


    · விவசாயிகள் நீர்ப்பாசன பிரச்சினைகள் எதையும் எதிர்கொள்ளக் கூடாது என்பதற்காக முடிக்கப்படாமல் இருந்த 99 நீர்ப்பாசனத் திட்டங்கள் விரைந்து முடிக்கப்படும். இதில் 71 திட்டங்கள் அடுத்த சில மாதங்களில் முற்றுபெறும். ஒவ்வொரு துளி நீரையும் பயன்படுத்துவதை உறுதி செய்ய நுண்ணீர் பாசனமும் மேம்படுத்தப்பட்டு வருகிறது.


    பிரதம மந்திரி பயிர்க்காப்பீட்டு திட்டம்


    · பிரதம மந்திரி பயிர்க்காப்பீட்டுத் திட்டத்தின் மூலம் விவசாயிகளுக்கு குறைந்த சந்தாவில் பயிர்க் காப்பீடு வழங்கப்படுகிறது.


    · விவசாயிகள் சந்தை வாய்ப்புக்களைப் பெறுவதற்காக நாடு முழுவதும் சுமார் ஆயிரத்து 500 வேளாண் சந்தைகள் இணையதளம் மூலம் இணைக்கப்பட்டுள்ளன. வேளாண் பொருட்கள் சேதமடையாமல் சந்தைக்கு எடுத்துச் செல்வதையும் முறையாக சேமித்து வைப்பதையும் உறுதி செய்வதற்காக குளிர்சாதன வேளாண் சேமிப்புக் கிடங்குகள் அமைக்கப்பட்டுள்ளன.


    · வேளாண் கழிவுகளிலிருந்து கூடுதல் வருமானத்தை விவசாயிகள் பெறுவதற்கு வசதியாக கழிவுகளிலிருந்து பணம் என்ற இயக்கம் செயல்படுத்தப்பட்டு வருகிறது.


    · நீலப்புரட்சி திட்டத்தில் மத்திய அரசு மீனவர்களுக்கு ஆழ்கடல் மீன்பிடி பயிற்சி அளிப்பதுடன், நவீன மீன்பிடி படகுகளை வாங்குவதற்கு நிதியுதவி வழங்குகிறது.


    நமாமி கங்கா


    · நமாமி கங்கா இயக்கத்தில் இதுவரை 25 ஆயிரத்து 500 கோடி ரூபாய் மதிப்பிலான திட்டங்களுக்கு ஒப்புதல் வழங்கப்பட்டுள்ளது.


    · கங்கை நதியை தூய்மைப்படுத்தும் பணியாக அந்த நதிக்கு வரும் மிகப்பெரிய வடிகால்களை மாற்றிவிடவும், நதியில் தொழிற்சாலை கழிவுகள் சேர்வதைத் தடுக்கவும், நகரங்களில் கழிவுகளை தூய்மைப்படுத்தும் வசதியை ஏற்படுத்தவும் நடவடிக்கைகள் மேற்கொள்ளப்பட்டுள்ளன.


    டிஜிட்டல் இந்தியா


    · 2014 ஆம் ஆண்டு நாட்டில் 59 கிராம பஞ்சாயத்துக்கள் டிஜிட்டல் இணையதள வசதியைப் பெற்றிருந்தது. டிஜிட்டல் இந்தியா திட்டத்தில் இன்று வரை ஒரு லட்சத்து 16 ஆயிரம் கிராம பஞ்சாயத்துக்கள், கண்ணாடி இழை இணையதளம் மூலம் இணைக்கப்பட்டு உள்ளன. சுமார் 40 ஆயிரம் கிராம பஞ்சாயத்துக்களுக்கு வைஃபை வசதி அளிக்கப்பட்டுள்ளது.


    கிராமப்பகுதி மக்களுக்கு பல்வேறு அரசு பயன்கள் எளிதில் கிடைத்திட வசதியாக பொது சேவை மையங்கள் அமைக்கப்பட்டுள்ளன. கடந்த நான்கரை ஆண்டுகளில் மூன்று லட்சத்திற்கும் அதிகமான பொது சேவை மையங்கள் ஏற்படுத்தப்பட்டுள்ளன. இதில் 2 லட்சத்து 12 ஆயிரம் மையங்கள் கிராமப் பஞ்சாயத்துக்களில் ஏற்படுத்தப்பட்டு உள்ளன.


    அரசியல் சாசனத்தில் வரையப்பட்டுள்ள கூட்டுறவு கூட்டமைப்பை வலுப்படுத்த அரசு தொடர்ந்து பணியாற்றி வருகிறது. இதனை கருத்தில் கொண்டு நிதி கமிஷனின் பரிந்துரைப்படி மாநிலங்களுக்கு வரி வசூலில் 10 சதவீதம் கூடுதலாக வழங்கப்படுகிறது.


    உள்ளார்ந்த நிதி சேவை


    · ஜன்தன் யோஜனா திட்டத்தில் நாடு முழுவதும் 34 கோடி வங்கிக் கணக்குகள் துவக்கப்பட்டுள்ளன. இதன் மூலம், ஒவ்வொரு குடும்பமும் வங்கி அமைப்புக்களோடு இணைக்கப்பட்டுள்ளது.


    சர்வதேச அமைப்பு ஒன்றின் தகவல்படி, 2014-லிருந்து 2017 வரை உலகம் முழுவதும் துவக்கப்பட்ட வங்கிக்கணக்குகளில் சுமார் 55 சதவீதம் இந்தியாவில் துவக்கப்பட்டது. தற்போது ஜன்தன் யோஜனா திட்டத்தில் 88 ஆயிரம் கோடி ரூபாய் நிதி உள்ளது.


    மகாத்மா காந்தி தேசிய ஊரக வேலைவாய்ப்புத் திட்ட பயன் உட்பட அனைத்து பலன்களும் நேரடியாக ஜன்தன் யோஜனா வங்கிக் கணக்குகளில் செலுத்தப்படுவதால், இடைத்தரகர்கள் தவிர்க்கப்பட்டுள்ளனர்.


    ஊழல் மற்றும் கருப்பு பணத்திற்கு எதிரான நடவடிக்கை


    · கருப்புப் பணம் தொடர்பாக விசாரிக்க சிறப்பு விசாரணை குழு அமைக்க ஒப்புதல்.


    · வரி ஏய்ப்பை தடுக்க பல நாடுகளுடன் புதிய ஒப்பந்தம் கையெழுத்து. ஏற்கனவே பலநாடுகளுடன் உள்ள ஒப்பந்தங்களில் உள்ள குறைபாடுகளைப் போக்க நடவடிக்கை.


    · கருப்பு பணத்தை ஒடுக்க புதிய சட்டம் கொண்டுவரப்பட்டது.


    · தாமாக கணக்கில் வராத வருமானத்தையும், சொத்துக்களையும் அரசிடம் தெரிவிக்க வாய்ப்பு அளிக்கப்பட்டது.


    · கருப்பு பணத்திற்கும், ஊழலுக்கும் எதிரான அரசின் யுத்தம் தான் பண மதிப்பிழப்பு நடவடிக்கை.


    · கருப்பு பணத்திற்கு வடிகால்களாகத் திகழ்ந்த 3 லட்சத்து 38 ஆயிரம் போலி நிறுவனங்களின் பதிவு ரத்து.


    · பினாமிச் சொத்துக்கள் சட்டம், கருப்புப் பணத்தை மாற்றுவதைத் தடுக்கும் சட்டம் உள்ளிட்ட சட்டங்கள் மூலம் சுமார் 50 ஆயிரம் கோடி ரூபாய் மதிப்பிலான சொத்துக்கள் பறிமுதல்.


    · 2014 ஆம் ஆண்டுக்கு முன்பு 3.8 கோடி பேர் தங்களது வரி படிவங்களை தாக்கல் செய்தனர். இது தற்போது 6.8 கோடியாக அதிகரித்துள்ளது. இன்று வரி செலுத்தும் ஒவ்வொருவரும் தங்களது பணம் தேச கட்டமைப்பு பணியில் கண்ணியமான முறையில் செலவழிக்கப்படுவதாக உறுதியோடு நம்புகின்றனர்.


    · நலத்திட்ட பலன்களை நேரடியாக பயனாளிகளுக்கு மாற்றும் நடவடிக்கையால் கடந்த நான்கரை ஆண்டுகளில் 6 லட்சத்து 5 ஆயிரம் கோடி ரூபாய் நலத்திட்ட உதவி பயனாளிகளின் வங்கிக் கணக்கில் நேரடியாக செலுத்தப்பட்டது. இதனால் ஒரு லட்சத்து 10 ஆயிரம் கோடி ரூபாய் தவறானவர்களின் கையில் சென்று சேர்வது தவிர்க்கப்பட்டுள்ளது.


    · நியாயமான பயனாளிகளுக்கு கிடைக்க வேண்டிய பயனை இடைத்தரகர்கள் எடுத்துச் செல்வதை தவிர்க்கும் விதமாக 8 கோடி போலி பெயர்களை அரசு நீக்கியுள்ளது.


    ஜி.எஸ்.டி.


    · விரிவான சரக்கு மற்றும் சேவை வரி அமல்படுத்தப்பட்டிருப்பது, ஒருநாடு – ஒருவரி – ஒரு சந்தை என்ற கொள்கை நிறைவேற்றப்பட்டுள்ளது.


    எளிமையாக வர்த்தகம் செய்வது


    · நாட்டில் மேற்கொள்ளப்பட்ட சீர்திருத்தங்கள் காரணமாக எளிதாக வர்த்தகம் செய்வதில் 2014-ல் இருந்த 142-வது இடத்திலிருந்து தற்போது 77-வது இடத்திற்கு முன்னேறியுள்ளது.


    பொருளாதாரம்


    · கடந்த நான்கரை ஆண்டுகளாக நாட்டின் பொருளாதாரம் 7.3 சதவீதமாக வளர்ந்து வருகிறது. சர்வதேச வர்த்தகத்தில் இந்தியா முக்கியப்பங்காற்றி வருகிறது. 2014 ஆம் ஆண்டு உலக ஒட்டுமொத்த உற்பத்தியில் இந்தியாவின் பங்களிப்பு 2.6 சதவீதமாக இருந்தது. இது 2017-ல் 3.3 சதவீதமாக உயர்ந்துள்ளது. உலகிலேயே 6-வது மிகப்பெரிய பொருளாதாரமாக உயர்ந்துள்ளது.


    இந்தியாவில் தயாரிப்போம்


    · உலகில் தற்போது செல்பேசி தயாரிப்பில் 2-வது இடத்தில் இந்தியா உள்ளது.


    · அண்மையில் டீசல் ரயில் என்ஜினை 10 ஆயிரம் குதிரைசக்தி மின் என்ஜினாக மாற்றி இந்தியா சாதனைப் படைத்துள்ளது.


    · இந்தியாவில் தயாரிப்போம், முன் முயற்சியின் ஒரு பகுதியாக ஆந்திரப்பிரதேசத்தில் ஆசியாவிலேயே மிகப்பெரிய மருத்துவ தொழில்நுட்ப மண்டலம் உருவாக்கப்பட்டுள்ளது. உத்தரப்பிரதேசம் மற்றும் தமிழ்நாட்டில் பாதுகாப்பு தளவாட உற்பத்தி வழித்தடம் அமைக்கப்பட உள்ளது. இது நமது நாட்டின் பாதுகாப்பை வலுப்படுத்துவதோடு, இளைஞர்களுக்கு வேலைவாய்ப்பையும் அளிக்கும்.


    · நவீன வசதிகளுடன் கூடிய மிகவும் விரைந்து செல்லும் வந்தேபாரத் எக்ஸ்பிரஸ் ரயில் சேவையையும் பயணிகள் விரைவில் பெறுவார்கள்.


    சிவில் விமானப் போக்குவரத்து


    · கடந்த நான்கு ஆண்டுகளில் இந்தத்துறை இரட்டை இலக்க வளர்ச்சியை அடைந்துள்ளது. 2017.18 ஆம் ஆண்டில் 12 கோடியே 30 லட்சம் பேர் விமானப் பயணம் செய்துள்ளனர். உடான் திட்டத்தில் குறைந்த கட்டணத்தில் 12 லட்சம் இருக்கைகள் மக்களுக்கு வழங்கப்பட்டுள்ளன. இதனால் சாமானிய மனிதனும் விமானத்தில் பயணம் செய்ய வழி ஏற்பட்டுள்ளது.


    வடகிழக்கு பிராந்தியத்தில் உள்கட்டமைப்பு மேம்பாடு


    · உடான் திட்டத்தில் கிழக்கு இந்தியாவில் 19 புதிய விமான நிலையங்கள் கட்டப்பட்டு வருகின்றன. இதில் 5 விமான நிலையங்கள் வடகிழக்கு பகுதியில் கட்டப்பட்டு வருகிறது.


    · சிக்கிம் மாநிலத்தில் பாக்கியாங் விமான நிலையம், ஒரிசாவில் ஜர்ஸ்குடாவில் வீர் சுரேந்திரசாய் விமானநிலையம் கட்டி முடிக்கப்பட்டுள்ளது.


    · உத்தரப்பிரதேசத்தில் கோரக்பூர், பீகாரில் பரூனி, ஜார்கண்டில் சிந்த்ரி ஆகிய இடங்களில் பல ஆண்டுகளாக மூடப்பட்டுக் கிடந்த உர ஆலைகள் மறுசீரமைக்கப்பட்டுள்ளன.


    · உர்ஜா கங்கா பரியோஜனா திட்டத்திற்கு 13 ஆயிரம் கோடி ரூபாய் ஒதுக்கப்பட்டுள்ளது. இது கிழக்கிந்தியாவில் பல நகரங்களில் எரிவாயுவால் இயங்கும் தொழிற்சாலைகளை அமைக்கவும், விரிவாக்கம் செய்யவும் உதவும்.


    · அசாமையும், அருணாச்சலப்பிரதேசத்தையும் இணைக்கும் பூபன்ஹசாரிகா பாலம் நாட்டுக்கு ஏற்கனவே அர்ப்பணிக்கப்பட்டுவிட்டது.


    · மின் வசதி அளிக்கப்பட்டுள்ள 18 ஆயிரம் கிராமங்களில் 13 ஆயிரம் கிராமங்கள் கிழக்கிந்தியாவில் உள்ளன. இதில் 5 ஆயிரம் கிராமங்கள் வடகிழக்கு மாநிலங்களின் தொலைதூரப் பகுதிகளில் உள்ளன.


    · வடகிழக்குப் பகுதியில் உள்ள அனைத்து ரயில்வே பாதைகளும், அகல ரயில் பாதைகளாக மாற்றப்பட்டுவிட்டன.


    · வடகிழக்கு பிராந்தியத்தில் உள்ள அனைத்து மாநிலங்களின் தலைநகரங்களையும் ரயில் போக்குவரத்து மூலம் இணைப்பதற்கான நடவடிக்கைகள் நடைபெற்று வருகின்றன. இதன் ஒரு பகுதியாக 50 ஆயிரம் கோடி ரூபாயில் 15 புதிய ரயில் தடங்கள் அமைக்கப்பட்டு வருகின்றன.


    தேசிய பாதுகாப்பை வலுப்படுத்துதல்


    · இந்திய ராணுவம் எல்லைக்கு அப்பால் பயங்கரவாதிகள் பதுங்கும் இடங்களில் நடத்திய துல்லிய தாக்குதல் இந்தியாவின் புதிய கொள்கையையும், உத்தியையும் பறை சாற்றுகிறது.


    · அணு ஆயுதங்களை முப்படைகளும் பயன்படுத்தும் ஒருசில நாடுகளில் இந்தியாவும் சென்ற ஆண்டு இணைந்துள்ளது.


    · கடந்த 40 ஆண்டுகளுக்கு மேலாக நிலுவையில் இருந்த ஒரே பதவிக்கு ஒரே ஓய்வூதியம் கோரிக்கை நிறைவேற்றப்பட்டது, மட்டுமல்லாமல், சுமார் 20 லட்சம் ஓய்வூபெற்ற ராணுவ வீரர்களுக்கு 10 ஆயிரத்து 200 கோடி ரூபாய் நிலுவைத் தொகையும் வழங்கப்பட்டது.


    · பல ஆண்டுகளுக்குப் பின்னர், தற்போது இந்திய விமானப்படை வரும் மாதங்களில் அதிநவீன ரஃபேல் போர் விமானத்தை பெறும். இதன்மூலம் விமானப்படையின் தாக்கும் திறன் அதிகரிக்கும்.


    · கடந்த சில ஆண்டுகளாக மாவோயிஸ்ட் தீவிரவாத அமைப்பிலிருந்து இளைஞர்கள் தேசிய நீரோட்டத்தில் இணைந்து வருகின்றனர்.


    · கடந்த ஆண்டு நாட்டுக்கு அர்ப்பணிக்கப்பட்ட காவலர் நினைவிடம் அவர்கள் நாட்டுக்கு அளித்த தியாகத்தை வரும் சந்ததியினருக்கு நினைவூட்டுவதாக அமையும்.


    ஜம்மு-காஷ்மீர் லடாக் மேம்பாடு


    · மத்திய அரசின் தொடர் முயற்சியால், ஜம்மு-காஷ்மீரில் வளர்ச்சிக்கு உகந்த சூழ்நிலை உருவாக்கப்பட்டுள்ளது.


    · அண்மையில், 13 ஆண்டுகளுக்குப் பின்னர், இந்த மாநிலத்தில் நகர்ப்புற உள்ளாட்சி அமைப்புகளுக்கும், 7 ஆண்டுகளுக்குப் பின்னர் பஞ்சாயத்துக்களுக்கும் தேர்தல் நடத்தப்பட்டுள்ளது. இதில் 70 சதவீதம் வாக்காளர்கள் ஆர்வத்துடன் வாக்களித்தனர்.


    · ஜம்மு-காஷ்மீர் மாநில மேம்பாட்டுக்கு மத்திய அரசு உறுதிபூண்டுள்ளது. இதற்காக 80 ஆயிரம் கோடி ரூபாய் திட்டங்களை அறிவித்துள்ளது. இதில் உள்கட்டமைப்பு, சுகாதாரம் மற்றும் கல்வி துறைகளில் 66 ஆயிரம் கோடி ரூபாய் திட்டங்களுக்கு ஒப்புதல் அளிக்கப்பட்டுள்ளது.


    நவீன இந்தியாவை கட்டமைத்தவர்களுக்கு மரியாதை


    · மகாத்மா காந்தி நினைவு நாளில் குஜராத் மாநிலம் தண்டியில் தேசிய உப்புசத்தியாகிரக நினைவிடத்தை அரசு நாட்டுக்கு அர்ப்பணித்தது.


    · புதுதில்லியில் நேதாஜி சுபாஷ் சந்திர போசுக்கு அர்ப்பணிக்கப்பட்ட கிரந்தி மந்திர் இந்த மாதம் பொதுமக்கள் பார்வைக்கு திறந்துவிடப்பட்டது.


    · நேதாஜி சுபாஷ் சந்திர போசுக்கு மரியாதை செலுத்தும் விதமாக நேதாஜி சுபாஷ் சந்திர போஸ் பேரிடர் மேலாண்மை விருது உருவாக்கப்பட்டுள்ளது.


    · அரசியல் சாசன சிற்பி பாபா சாஹேப் அம்பேத்காரோடு தொடர்புடைய 5 பஞ்ச் தீர்த் புனித தலங்களை மத்திய அரசு உருவாக்கியுள்ளது.


    · இந்தியாவின் இரும்பு மனிதர் என்று அழைக்கப்பட்ட சர்தார் வல்லபாய் பட்டேலுக்கு புகழ் சேர்க்கும் விதமாக உலகிலேயே மிக உயரமான ஒற்றுமைக்கான சிலை திறக்கப்பட்டுள்ளது.


    · நாட்டின் பல மாநிலங்களில் சுதந்திரத்திற்காக பாடுபட்ட மலைவாழ் சுதந்திரப் போராட்ட தியாகிகளுக்கு அருங்காட்சியகங்கள் அமைக்கப்படும்.


    தேசிய விருதுகள்


    · மத்திய அரசு 2015 ஆம் ஆண்டு மகாமானா மதன் மோகன் மாளவியாவுக்கும், அடல் பிகாரி வாஜ்பாய்க்கும் பாரத் ரத்னா விருது வழங்கியது. இந்த ஆண்டு நானாஜி தேஷ்முக், புபன் ஹசாரிகா மற்றும் பிரணாப் முகர்ஜிக்கு பாரத் ரத்னா விருது அளிக்க முடிவு செய்யப்பட்டுள்ளது.


    · நாட்டு மக்களின் நலனுக்காக சுயநலமின்றி பணியாற்றிய குடிமக்களுக்கு தேசிய விருதுகள் எந்தவொரு குடிமகனுக்கும் பாதிப்பு இல்லாமல், தகுதியின் அடிப்படையில் வழங்கப்படுகிறது. தியாகம் மற்றும் சேவை என்ற உயரிய லட்சியங்களுக்கு அரசு உறுதிபூண்டுள்ளதை இது பறை சாற்றுவதாக அமைகிறது.


    குரு கோவிந்த் சிங்


    · நமது கலாச்சாரத்தில் ஞானிகளும், குருக்களும் உயர்ந்த நிலையை அடைந்துள்ளனர்.


    · இந்த மாதம் குரு கோவிந்த் சிங் நினைவையொட்டி, சிறப்பு நாணயத்தை அரசு வெளியிடுகிறது.


    உலகளவில் இந்தியாவின் நிலை


    · இந்திய அரசு மேற்கொண்ட பல்வேறு வெற்றிகரமான தூதரக நடவடிக்கைககளினால், இன்று இந்தியாவின் குரல் சர்வதேச அரங்கத்தில் கேட்கின்றது.


    · இதனை அண்மையில் வாரணாசியில் நடைபெற்ற பிரவாசி பாரதீய திவஸ் உறுதிப்படுத்துவதாக அமைந்திருந்தது.


    · இந்தியாவின் முன்முயற்சியால் ஜூன் 21 ஆம் தேதியை சர்வதேச யோகா தினமாக ஐக்கிய நாடுகள் சபை அறிவித்ததோடு, உலகம் முழுவதும் இப்போது அந்த நாள் வெகுவிமர்சையாகக் கொண்டாடப்படுகிறது.


    · கடந்த நான்கு ஆண்டுகளில் 2 லட்சத்து 26 ஆயிரத்திற்கும் அதிகமான வெளிநாடுகளில் சிக்கித்தவித்த இந்தியர்கள் மீட்கப்பட்டு தாய்நாட்டிற்கு அழைத்து வரப்பட்டனர்.


    · சுற்றுச்சூழல் பாதுகாப்பில் இந்தியாவிற்கு ஐக்கியநாடுகள் விருது வழங்கப்பட்டிருப்பது ஒவ்வொரு இந்தியரையும் பெருமை கொள்ளச் செய்துள்ளது.


    · உலக சூரியசக்தி புரட்சிக்கு இந்தியா தலைமை வகிப்பது இந்திய மக்கள் அனைவருக்கும் பெருமை கொள்ளத்தக்க ஒரு அம்சம்.


    · கடந்த ஆண்டு புதுதில்லியில் முதல் சர்வதேச சூரியசக்தி மாநாடு வெற்றிகரமாக நடத்தப்பட்டது.


    · 2022 ஆம் ஆண்டு ஜி-20 உச்சிமாநாட்டை இந்தியா நடத்துகிறது. இந்திய சுதந்திரத்தின் 75 ஆம் ஆண்டு கொண்டாட்டங்கள் நடைபெறும் தருணத்தில் இந்த மாநாடு நடத்தப்படுவது உலகளாவிய அளவில் இந்தியாவின் பங்களிப்பை மேலும் மேம்படுத்தும்,


    *****

    
    
    (Release ID: 1562286) Visitor Counter : 1853
    
    
      Read this release in: English , Hindi , Bengali , Gujarati , Malayalam