      ਪ੍ਰਧਾਨ ਮੰਤਰੀ ਦਫਤਰ

      ਐੱਨ-ਐੱਚ 66 ਉੱਤੇ ਕੋਲਮ ਬਾਈਪਾਸ ਦੇ ਉਦਘਾਟਨ ਸਮੇਂ ਪ੍ਰਧਾਨ ਮੰਤਰੀ ਦੇ ਭਾਸ਼ਣ ਦਾ ਮੂਲ-ਪਾਠ
      Posted On: 15 JAN 2019 6:46PM by PIB Chandigarh


    Text of PM’s address at the inauguration of Kollam Bypass on NH-66


    ਐੱਨ-ਐੱਚ 66 ਉੱਤੇ ਕੋਲਮ ਬਾਈਪਾਸ ਦੇ ਉਦਘਾਟਨ ਸਮੇਂ ਪ੍ਰਧਾਨ ਮੰਤਰੀ ਦੇ ਭਾਸ਼ਣ ਦਾ ਮੂਲ-ਪਾਠ


    ਕੇਰਲ ਦੇ ਭੈਣੋਂ ਅਤੇ ਭਰਾਵੋ ,


    ਮੈਨੂੰ ਰੱਬ ਦੇ ਆਪਣੇ ਦੇਸ਼ ਵਿੱਚ ਆਉਣ ਉੱਤੇ ਮਾਣ ਮਹਿਸੂਸ ਹੋ ਰਿਹਾ ਹੈ । ਕੋਲਮ ਵਿੱਚ , ਅਸ਼ਟਾਮੁਦੀਲੇਕ ਦੇ ਕੰਢੇ ਉੱਤੇ , ਮੈਨੂੰ ਪਿਛਲੇ ਸਾਲ ਆਏ ਹੜਾਂ ਤੋਂ ਕਾਫੀ ਰਾਹਤ ਮਹਿਸੂਸ ਹੋ ਰਹੀ ਹੈ , ਪਰ ਸਾਨੂੰ ਕੇਰਲ ਦੀ ਮੁੜ ਉਸਾਰੀ ਲਈ ਮਿਲ ਕੇ ਸਖਤ ਮਿਹਨਤ ਕਰਨੀ ਪਵੇਗੀ ।


    ਇਸ ਬਾਈਪਾਸ ਦੇ ਮੁਕੰਮਲ ਹੋਣ ਉੱਤੇ ਮੈਂ ਤੁਹਾਨੂੰ ਵਧਾਈ ਦਿੰਦਾ ਹਾਂ , ਇਹ ਬਾਈਪਾਸ ਲੋਕਾਂ ਦਾ ਜੀਵਨ ਅਸਾਨ ਬਣਾ ਦੇਵੇਗਾ । ਮੇਰੀ ਸਰਕਾਰ ਦਾ ਵਾਅਦਾ ਲੋਕਾਂ ਦਾ ਜੀਵਨ ਅਸਾਨ ਬਣਾਉਣਾ ਹੀ ਹੈ । ਅਸੀਂ ਸਬਕਾ ਸਾਥ , ਸਬਕਾ ਵਿਕਾਸ ਉੱਤੇ ਯਕੀਨ ਰੱਖਦੇ ਹਾਂ । ਇਸ ਵਾਅਦੇ ਨਾਲ ਮੇਰੀ ਸਰਕਾਰ ਨੇ ਜਨਵਰੀ 2015 ਵਿੱਚ ਇਸ ਪ੍ਰੋਜੈਕਟ ਨੂੰ ਅੰਤਮ ਪ੍ਰਵਾਨਗੀ ਦਿੱਤੀ ਸੀ । ਮੈਨੂੰ ਖੁਸ਼ੀ ਹੈ ਕਿ ਸੂਬਾ ਸਰਕਾਰ ਦੇ ਪੂਰੇ ਸਹਿਯੋਗ ਅਤੇ ਯੋਗਦਾਨ ਨਾਲ , ਅਸੀਂ ਪ੍ਰੋਜੈਕਟ ਨੂੰ ਪ੍ਰਭਾਵਸ਼ਾਲੀ ਢੰਗ ਨਾਲ ਪੂਰਾ ਕਰ ਲਿਆ ਹੈ । 2014 ਤੋਂ , ਜਦੋਂ ਮੇਰੀ ਸਰਕਾਰ ਨੇ ਸੱਤਾ ਸੰਭਾਲੀ ਸੀ , ਅਸੀਂ ਕੇਰਲ ਵਿੱਚ ਵਿਕਾਸ ਢਾਂਚੇ ਨੂੰ ਸਰਬਉੱਚ ਪਹਿਲ ਦਿੱਤੀ । ਭਾਰਤਮਾਲਾ ਅਧੀਨ ਮੁੰਬਈ -ਕੰਨਿਆਕੁਮਾਰੀ ਕੌਰੀਡੋਰ ਲਈ ਇਕ ਵਿਸਤ੍ਰਿਤ ਪ੍ਰੋਜੈਕਟ ਰਿਪੋਰਟ ਤਿਆਰ ਹੋ ਰਹੀ ਹੈ । ਅਜਿਹੇ ਕਈ ਪ੍ਰੋਜੈਕਟ, ਵਿਕਾਸ ਦੇ ਵੱਖ-ਵੱਖ ਪੜਾਅ ਉੱਤੇ ਹਨ ।


    ਦੇਸ਼ ਵਿੱਚ , ਅਸੀਂ ਆਮ ਤੌਰ ‘ਤੇ ਦੇਖਦੇ ਹਾਂ ਕਿ ਕਈ ਬੁਨਿਆਦੀ ਢਾਂਚਾ ਪ੍ਰੋਜੈਕਟ ਐਲਾਨੇ ਜਾਣ ਤੋਂ ਬਾਅਦ ਵੱਖ-ਵੱਖ ਕਾਰਨਾਂ ਕਰ ਕੇ ਰੁਕੇ ਰਹਿੰਦੇ ਹਨ । ਲਾਗਤ ਵਧੇਰੇ ਹੋਣ ਅਤੇ ਸਮਾਂ ਬੀਤਣ ਕਾਰਨ ਬਹੁਤ ਸਾਰਾ ਸਰਕਾਰੀ ਪੈਸਾ ਵਿਅਰਥ ਚਲਾ ਜਾਂਦਾ ਹੈ । ਅਸੀਂ ਫੈਸਲਾ ਕੀਤਾ ਹੈ ਕਿ ਸਰਕਾਰੀ ਪੈਸੇ ਦੇ ਵਿਅਰਥ ਹੋਣ ਦੇ ਸਭਿਆਚਾਰ ਨੂੰ ਜਾਰੀ ਨਹੀਂ ਰਹਿਣ ਦਿੱਤਾ ਜਾ ਸਕਦਾ । ਪ੍ਰਗਤੀ ਰਾਹੀਂ ਅਸੀਂ ਪ੍ਰੋਜੈਕਟਾਂ ਵਿੱਚ ਤੇਜ਼ੀ ਲਿਆ ਰਹੇ ਹਾਂ ਅਤੇ ਸਮੱਸਿਆਵਾਂ ਉੱਤੇ ਕਾਬੂ ਪਾ ਰਹੇ ਹਾਂ ।


    ਹਰ ਮਹੀਨੇ ਦੇ ਆਖਰੀ ਬੁੱਧਵਾਰ ਨੂੰ ਮੈਂ ਭਾਰਤ ਸਰਕਾਰ ਦੇ ਸਾਰੇ ਸਕੱਤਰਾਂ ਅਤੇ ਰਾਜ ਸਰਕਾਰਾਂ ਦੇ ਮੁੱਖ ਸਕੱਤਰਾਂ ਨਾਲ ਮੀਟਿੰਗ ਕਰਦਾ ਹਾਂ ਅਤੇ ਦੇਰੀ ਵਾਲੇ ਪ੍ਰੋਜੈਕਟਾਂ ਦਾ ਜਾਇਜ਼ਾ ਲੈਂਦਾ ਹਾਂ ।


    ਮੈਨੂੰ ਇਹ ਵੇਖ ਕੇ ਹੈਰਾਨੀ ਹੋਈ ਕਿ ਕੁਝ ਪ੍ਰੋਜੈਕਟ 20 ਤੋਂ 30 ਸਾਲ ਪੁਰਾਣੇ ਹਨ ਅਤੇ ਕਾਫੀ ਲੇਟ ਹੋ ਚੁੱਕੇ ਹਨ । ਆਮ ਆਦਮੀ ਨੂੰ ਅਜਿਹੇ ਪ੍ਰੋਜੈਕਟਾਂ ਜਾਂ ਸਕੀਮ ਦੇ ਲਾਭਾਂ ਤੋਂ ਏਨੇ ਲੰਬੇ ਸਮੇਂ ਤੱਕ ਵਾਂਝੇ ਰੱਖਣਾ ਇੱਕ ਜੁਰਮ ਹੈ । ਹੁਣ ਤੱਕ ਮੈਂ 250 ਤੋਂ ਵੱਧ ਪ੍ਰੋਜੈਕਟਾਂ , ਜਿਨ੍ਹਾਂ ਦੀ ਕੀਮਤ 12 ਲੱਖ ਕਰੋੜ ਰੁਪਏ ਹੈ , ਦਾ ' ਪ੍ਰਗਤੀ ' ਅਧੀਨ ਜਾਇਜ਼ਾ ਲੈ ਚੁੱਕਾ ਹਾਂ ।


    ਦੋਸਤੋ , ਅਟਲ ਜੀ ਸੰਪਰਕ ਦੀ ਸ਼ਕਤੀ ਉੱਤੇ ਵਿਸ਼ਵਾਸ ਰੱਖਦੇ ਸਨ ਅਤੇ ਅਸੀਂ ਇਸ ਵਿਚਾਰ ਨੂੰ ਅੱਗੇ ਵਧਾ ਰਹੇ ਹਾਂ । ਰਾਸ਼ਟਰੀ ਰਾਜ ਮਾਰਗਾਂ ਤੋਂ ਦਿਹਾਤੀ ਸੜਕਾਂ ਤੱਕ ਹੁਣ ਉਸਾਰੀ ਦੀ ਗਤੀ ਪਿਛਲੀ ਸਰਕਾਰ ਨਾਲੋਂ ਤਕਰੀਬਨ ਦੁੱਗਣੀ ਹੋ ਚੁੱਕੀ ਹੈ ।


    ਜਦੋਂ ਅਸੀਂ ਸਰਕਾਰ ਬਣਾਈ ਸੀ , ਦਿਹਾਤੀ ਅਬਾਦੀ ਦਾ ਸਿਰਫ 56% ਹਿੱਸਾ ਹੀ ਸੜਕਾਂ ਨਾਲ ਜੁੜਿਆ ਹੋਇਆ ਸੀ । ਅੱਜ 90% ਤੋਂ ਵੱਧ ਦਿਹਾਤੀ ਅਬਾਦੀਆਂ ਸੜਕ ਨਾਲ ਜੁੜੀਆਂ ਹੋਈਆਂ ਹਨ । ਮੈਨੂੰ ਪੂਰਾ ਭਰੋਸਾ ਹੈ ਕਿ ਅਸੀਂ ਜਲਦੀ ਹੀ 100% ਦਾ ਟੀਚਾ ਪੂਰਾ ਕਰ ਲਵਾਂਗੇ ।


    ਸੜਕ ਖੇਤਰ ਵਾਂਗ ਹੀ ਮੇਰੀ ਸਰਕਾਰ ਨੇ ਰੇਲਵੇ , ਜਲ ਮਾਰਗ ਅਤੇ ਹਵਾਈ ਮਾਰਗ ਨੂੰ ਪਹਿਲ ਦਿੱਤੀ ਹੈ । ਵਾਰਾਣਸੀ ਤੋਂ ਹਲਦੀਆ ਤੱਕ ਦਾ ਰਾਸ਼ਟਰੀ ਜਲ ਮਾਰਗ ਹੁਣੇ ਜਿਹੇ ਹੀ ਚਾਲੂ ਹੋਇਆ ਹੈ । ਇਹ ਆਵਾਜਾਈ ਦਾ ਇੱਕ ਸਵੱਛ ਢੰਗ ਯਕੀਨੀ ਬਣਾਵੇਗਾ ਅਤੇ ਭਵਿੱਖ ਦੀਆਂ ਪੀੜ੍ਹੀਆਂ ਲਈ ਵਾਤਾਵਰਣ ਦੀ ਰਾਖੀ ਕਰੇਗਾ । ਖੇਤਰੀ ਹਵਾਈ ਸੰਪਰਕ ਪਿਛਲੇ ਚਾਰ ਸਾਲਾਂ ਵਿੱਚ ਕਾਫੀ ਸੁਲਝਿਆ ਹੈ । ਬਿਜਲੀਕਰਨ ਦੇ ਕੰਮ ਨੂੰ ਦੁੱਗਣਾ ਕਰਨ ਅਤੇ ਨਵੇਂ ਰੇਲ ਮਾਰਗ ਵਿਛਾਉਣ ਦੇ ਕੰਮ ਵਿੱਚ ਵੱਡਾ ਸੁਧਾਰ ਆਇਆ ਹੈ । ਇਸ ਸਭ ਨਾਲ ਨੌਕਰੀਆਂ ਸਿਰਜਣ ਵਿੱਚ ਵੀ ਤੇਜ਼ੀ ਆਈ ਹੈ ।


    ਜਦੋਂ ਅਸੀਂ ਸੜਕਾਂ ਅਤੇ ਪੁਲ ਬਣਾਉਂਦੇ ਹਾਂ , ਅਸੀਂ ਸਿਰਫ ਨਗਰਾਂ ਅਤੇ ਪਿੰਡਾਂ ਨੂੰ ਹੀ ਨਹੀਂ ਜੋੜਦੇ । ਅਸੀਂ ਖਾਹਿਸ਼ਾਂ ਨੂੰ ਪ੍ਰਾਪਤੀਆਂ , ਆਸ਼ਾਵਾਦ ਨੂੰ ਮੌਕਿਆਂ ਅਤੇ ਉਮੀਦ ਨੂੰ ਖੁਸ਼ੀ ਨਾਲ ਜੋੜਦੇ ਹਾਂ ।


    ਮੇਰਾ ਵਾਅਦਾ ਦੇਸ਼ ਦੇ ਹਰ ਨਾਗਰਿਕ ਦਾ ਵਿਕਾਸ ਹੈ । ਕਤਾਰ ਵਿੱਚ ਖੜ੍ਹਾ ਆਖਰੀ ਵਿਅਕਤੀ ਹੀ ਮੇਰੀ ਪਹਿਲ ਹੈ । ਮੇਰੀ ਸਰਕਾਰ ਨੇ ਮੱਛੀ ਪਾਲਣ ਖੇਤਰ ਲਈ 7500 ਕਰੋੜ ਰੁਪਏ ਦਾ ਨਵਾਂ ਫੰਡ ਪ੍ਰਵਾਨ ਕੀਤਾ ਹੈ ।


    ਆਯੁਸ਼ਮਾਨ ਭਾਰਤ ਅਧੀਨ ਅਸੀਂ ਗ਼ਰੀਬਾਂ ਲਈ ਪ੍ਰਤੀ ਸਾਲ ਪ੍ਰਤੀ ਪਰਿਵਾਰ 5 ਲੱਖ ਰੁਪਏ ਦਾ ਨਕਦੀ ਰਹਿਤ ਸਿਹਤ ਬੀਮਾ ਪ੍ਰਦਾਨ ਕਰ ਰਹੇ ਹਾਂ । ਹੁਣ ਤੱਕ 8 ਲੱਖ ਮਰੀਜ਼ ਇਸ ਸਕੀਮ ਦਾ ਲਾਭ ਉਠਾ ਚੁੱਕੇ ਹਨ । ਸਰਕਾਰ ਹੁਣ ਤੱਕ ਇਸ ਯੋਜਨਾ ਅਧੀਨ 1100 ਕਰੋੜ ਰੁਪਏ ਜਾਰੀ ਕਰ ਚੁੱਕੀ ਹੈ । ਮੈਂ ਕੇਰਲ ਸਰਕਾਰ ਨੂੰ ਬੇਨਤੀ ਕਰਦਾ ਹਾਂ ਕਿ ਇਸ ਸਕੀਮ ਨੂੰ ਲਾਗੂ ਕਰਨ ਵਿੱਚ ਤੇਜ਼ੀ ਲਿਆਵੇ ਤਾਂ ਕਿ ਕੇਰਲ ਦੇ ਲੋਕ ਇਸ ਦਾ ਲਾਭ ਉਠਾ ਸਕਣ ।


    ਸੈਰ-ਸਪਾਟਾ ਕੇਰਲ ਦੇ ਆਰਥਕ ਵਿਕਾਸ ਦਾ ਹਾਲਮਾਰਕ ਹੈ ਅਤੇ ਨਾਲ ਹੀ ਇਹ ਰਾਜ ਦੀ ਆਰਥਕਤਾ ਲਈ ਵੱਡਾ ਹਿੱਸਾ ਪਾਉਣ ਵਾਲਾ ਹੈ । ਮੇਰੀ ਸਰਕਾਰ ਨੇ ਸੈਰ-ਸਪਾਟਾ ਖੇਤਰ ਵਿੱਚ ਕੰਮ ਕੀਤਾ ਹੈ ਜਿਸ ਦੇ ਸ਼ਾਨਦਾਰ ਨਤੀਜੇ ਆਏ ਹਨ । ਭਾਰਤ 2018 ਦੀ ਵਿਸ਼ਵ ਯਾਤਰਾ ਅਤੇ ਸੈਰ-ਸਪਾਟਾ ਕੌਂਸਲ ਦੀ ਰਿਪੋਰਟ ਵਿੱਚ ਤੀਜੇ ਥਾਂ ਉੱਤੇ ਆਇਆ ਹੈ । ਇਹ ਇੱਕ ਵੱਡੀ ਪ੍ਰਾਪਤੀ ਹੈ ਜਿਸ ਨਾਲ ਦੇਸ਼ ਦੇ ਸੈਰ-ਸਪਾਟਾ ਖੇਤਰ ਨੂੰ ਹੁਲਾਰਾ ਮਿਲਿਆ ਹੈ ।


    ਵਿਸ਼ਵ ਆਰਥਕ ਫੋਰਮ ਦੇ ਯਾਤਰਾ ਅਤੇ ਟੂਰਿਜ਼ਮ ਕੰਪੀਟੀਟਿਵਨੈੱਸ ਇੰਡੈਕਸ ਵਿੱਚ ਭਾਰਤ 65ਵੇਂ ਸਥਾਨ ਤੋਂ 40ਵੇਂ ਸਥਾਨ ' ਤੇ ਪਹੁੰਚ ਗਿਆ ਹੈ ।


    ਭਾਰਤ ਵਿੱਚ ਵਿਦੇਸ਼ੀ ਸੈਲਾਨੀਆਂ ਦੀ ਆਮਦ ਜੋ ਕਿ 2013 ਵਿੱਚ 70 ਲੱਖ ਸੀ , 2017 ਵਿੱਚ ਵਧ ਕੇ ਇੱਕ ਕਰੋੜ ਦੇ ਕਰੀਬ ਹੋ ਗਈ ਹੈ । ਇਹ ਵਾਧਾ 42% ਹੈ । ਭਾਰਤ ਵੱਲੋਂ ਸੈਰ ਸਪਾਟੇ ਤੋਂ ਜੋ ਵਿਦੇਸ਼ੀ ਕਰੰਸੀ ਦੀ ਕਮਾਈ 2013 ਵਿੱਚ 18 ਬਿਲੀਅਨ ਡਾਲਰ ਸੀ ਉਹ 2017 ਵਿੱਚ ਵਧ ਕੇ 27 ਬਿਲੀਅਨ ਡਾਲਰ ਤੇ ਪਹੁੰਚ ਗਈ ਹੈ । ਇਹ ਤਕਰੀਬਨ 50% ਦਾ ਵਾਧਾ ਹੈ । ਅਸਲ ਵਿੱਚ ਭਾਰਤ ਸੈਲਾਨੀਆਂ ਦੀ ਗਿਣਤੀ ਵਿੱਚ ਵਾਧੇ ਲਈ 2017 ਵਿੱਚ ਸਰਵਉੱਚ ਦੇਸ਼ਾਂ ਵਿੱਚ ਸ਼ਾਮਲ ਹੋ ਗਿਆ ਸੀ । 2016 ਵਿੱਚ ਇਹ ਵਾਧਾ 14% ਸੀ ਜਦਕਿ ਇਸੇ ਸਾਲ ਵਿੱਚ ਵਿਸ਼ਵ ਦਾ ਵਾਧਾ ਸਿਰਫ 7% ਸੀ ।


    ਈ-ਵੀਜ਼ੇ ਦੀ ਸ਼ੁਰੂਆਤ ਭਾਰਤੀ ਸੈਰ ਸਪਾਟੇ ਲਈ ਖੇਡ ਪਰਿਵਰਤਕ (ਗੈਮ ਚੇਂਜਰ) ਸਿੱਧ ਹੋਈ ਹੈ । ਇਹ ਸਹੂਲਤ ਇਸ ਵੇਲੇ ਵਿਸ਼ਵ ਭਰ ਦੇ 166 ਦੇਸ਼ਾਂ ਨੂੰ ਹਾਸਲ ਹੈ ।


    ਮੇਰੀ ਸਰਕਾਰ ਨੇ ਸੈਰ-ਸਪਾਟੇ , ਵਿਰਾਸਤ ਅਤੇ ਧਾਰਮਕ ਸਥਾਨਾਂ ਤੱਕ ਪਹੁੰਚ ਲਈ ਬੁਨਿਆਦੀ ਢਾਂਚਾ ਕਾਇਮ ਕਰਨ ਦੇ ਦੋ ਪ੍ਰਮੁੱਖ ਪ੍ਰੋਗਰਾਮ ਸ਼ੁਰੂ ਕੀਤੇ ਹਨ । ਇਹ ਹਨ - ਸਵਦੇਸ਼ ਦਰਸ਼ਨ : ਥੀਮ ਅਧਾਰਤ ਸੈਰ-ਸਪਾਟਾ ਸਰਕਟਾਂ ਦਾ ਸੰਗਠਿਤ ਵਿਕਾਸ ਅਤੇ ' ਪ੍ਰਸਾਦ ' ।


    ਕੇਰਲ ਦੀ ਸੈਰ ਸਪਾਟਾ ਸਮਰੱਥਾ ਨੂੰ ਪ੍ਰਵਾਨ ਕਰਦਿਆਂ ਅਸੀਂ ਸਵਦੇਸ਼ ਦਰਸ਼ਨ ਅਤੇ ਪ੍ਰਸਾਦ ਸਕੀਮਾਂ ਅਧੀਨ 550 ਕਰੋੜ ਰੁਪਏ ਦੀ ਰਕਮ ਨਾਲ 7 ਪ੍ਰੋਜੈਕਟ ਪ੍ਰਵਾਨ ਕੀਤੇ ਹਨ ।


    ਅੱਜ ਬਾਅਦ ਵਿੱਚ ਮੈਂ ਤਿਰੂਵਨੰਤਪੁਰਮ ਵਿਖੇ ਸ੍ਰੀ ਪਦਮਨਾਭਸੁਆਮੀ ਮੰਦਰ ਵਿਖੇ ਇੱਕ ਅਜਿਹੇ ਪ੍ਰੋਜੈਕਟ ਦਾ ਉਦਘਾਟਨ ਕਰਾਂਗਾ । ਮੈਂ ਭਗਵਾਨ ਪਦਮਨਾਭਸੁਆਮੀ ਤੋਂ ਕੇਰਲ ਅਤੇ ਦੇਸ਼ ਦੇ ਹੋਰ ਹਿੱਸਿਆਂ ਦੇ ਲੋਕਾਂ ਦੀ ਭਲਾਈ ਲਈ ਅਸ਼ੀਰਵਾਦ ਲਵਾਂਗਾ ।


    ਮੈਂ '' ਕੋਲਮ ਕੰਡਾਲਿਲਾਮਵੇਂਦਾ '' ਮੁਹਾਵਰੇ ਬਾਰੇ ਸੁਣਿਆ ਹੋਇਆ ਹੈ ਜਿਸ ਦਾ ਭਾਵ ਹੈ ਕੋਲਮ ਵਿੱਚ ਕਦੇ ਵੀ ਕੋਈ ਆਪਣੇ ਘਰ ਤੋਂ ਵਾਂਝਾ ਨਹੀਂ ਹੁੰਦਾ । ਮੇਰਾ ਵੀ ਇਹੋ ਵਿਚਾਰ ਹੈ ।


    ਮੈਂ ਕੋਲਮ ਅਤੇ ਕੇਰਲ ਦੇ ਲੋਕਾਂ ਦਾ ਉਨ੍ਹਾਂ ਦੇ ਪਿਆਰ ਅਤੇ ਸਦਭਾਵਨਾ ਲਈ ਧੰਨਵਾਦ ਕਰਦਾ ਹਾਂ । ਮੈਂ ਵਿਕਸਿਤ ਅਤੇ ਮਜ਼ਬੂਤ ਕੇਰਲ ਲਈ ਪ੍ਰਾਰਥਨਾ ਕਰਦਾ ਹਾਂ ।


    ਨੱਨੀ , ਨਮਸਕਾਰਮ।


    *****

    
    
    (Release ID: 1560394) Visitor Counter : 3