      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      • ମଦୁରାଇରେ ଏମ୍ସ ନିର୍ମାଣ ହେବା ପରେ, ବ୍ରାଣ୍ଡ ଏମ୍ସ ଏବେ ଦେଶର କୋଣ ଅନୁକୋଣରେ ପହଁଚିଲା : ପ୍ରଧାନମନ୍ତ୍ରୀ
      • ଏମ୍ସ ମେଡ଼ିକାଲ କଲେଜ ଓ ହସପିଟାଲ, ମଦୁରାଇର ଶିଳାନ୍ୟାସ କଲେ ପ୍ରଧାନମନ୍ତ୍ରୀ
      • ମଦୁରାଇ, ତାଞ୍ଜାଭୁର ଏବଂ ତିରୁନେଭେଲି ମେଡ଼ିକାଲ କଲେଜର ଉନ୍ନତିକରଣକୁ ଉଦଘାଟନ କଲେ ପ୍ରଧାନମନ୍ତ୍ରୀ
      • 12ଟି ପୋଷ୍ଟ ଅଫିସ ପାସପୋର୍ଟ ସେବା କେନ୍ଦ୍ର ଉଦଘାଟିତ
      Posted On: 27 JAN 2019 6:20PM by PIB Bhubaneshwar


    ମଦୁରାଇ ଏବଂ ପାଶ୍ୱବର୍ତ୍ତୀ ଅଂଚଳରେ ସ୍ୱାସ୍ଥ୍ୟସେବା ଭିତ୍ତିଭୂମିକୁ ପ୍ରୋତ୍ସାହନ ପୂର୍ବକ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ମଦୁରାଇ ଠାରେ ଏମ୍ସ ପାଇଁ ଶିଳାନ୍ୟାସ କରିବା ସହିତ ବିଭିନ୍ନ ପ୍ରକଳ୍ପକୁ ଉଦଘାଟନ କରିଛନ୍ତି ।


    ନୂଆ ଏମ୍ସ ମଦୁରାଇର ଥୋପୁର ଠାରେ ପ୍ରତିଷ୍ଠା କରାଯିବ । ଏହା ସ୍ଥାନୀୟ ଅଂଚଳରେ ଅତ୍ୟାଧୁନିକ ସ୍ୱାସ୍ଥ୍ୟସେବା , ଡାକ୍ତରୀ ଶିକ୍ଷା ଏବଂ ଗବେଷଣା ସୁବିଧା ଯୋଗାଇଦେବ । ଏହି ଅଂଚଳରେ ଏମ୍ସ ନିର୍ମାଣ ହେବା ଦ୍ୱାରା ଦକ୍ଷିଣ ତାମିଲନାଡ଼ୁର ପଛୁଆ ଜିଲ୍ଲାରେ ରହୁଥିବା ଲୋକମାନେ ଲାଭାନ୍ୱିତ ହୋଇପାରିବେ ।


    ମଦୁରାଇ ଠାରେ ଉପସ୍ଥିତ ଜନସାଧାରଣଙ୍କୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଥିଲେ , “ ମଦୁରାଇ ଠାରେ ଅଖିଳ ଭାରତୀୟ ଆୟୁର୍ବିଜ୍ଞାନ ସଂସ୍ଥାନର ଆଜି ଶିଳାନ୍ୟାସ କରାଯିବା ଦ୍ୱାରା ଏକପ୍ରକାରରେ ଆମ ସରକାରଙ୍କ ସଂକଳ୍ପ ଏକ ଭାରତ ଶ୍ରେଷ୍ଠ ଭାରତକୁ ପ୍ରତିଫଳିତ କରୁଛି । ଏମ୍ସ ନୂଆଦିଲ୍ଲୀ ସ୍ୱାସ୍ଥ୍ୟ ସେବା କ୍ଷେତ୍ରରେ ନିଜ ପାଇଁ ଏକ ସ୍ୱତନ୍ତ୍ର ପରିଚୟ ସୃଷ୍ଟି କରିଛି । ମଦୁରାଇରେ ଏମ୍ସ ପହଁଚିବା ଦ୍ୱାରା ଆମେ କହିପାରିବା ଯେ ଏମ୍ସର ଏହି ପରିଚୟ ଏବେ କାଶ୍ମୀରରୁ ମଦୁରାଇ ଏବଂ ଗୌହାଟୀରୁ ଗୁଜରାଟ ପର୍ଯ୍ୟନ୍ତ ଦେଶର ପ୍ରତ୍ୟେକ କୋଣରେ ପହଁଚିପାରିଛି । ମଦୁରାଇ ଏମ୍ସ ଦ୍ୱାରା ସମଗ୍ର ତାମିଲନାଡ଼ୁବାସୀ ଉପକୃତ ହୋଇପାରିବେ ବୋଲି ସେ କହିଥିଲେ ।


    ପ୍ରଧାନମନ୍ତ୍ରୀ ମଧ୍ୟ ମଦୁରାଇର ରାଜାଜୀ ମେଡ଼ିକାଲ କଲେଜ , ତାଞ୍ଜାଭୁର ମେଡ଼ିକାଲ କଲେଜ ଏବଂ ତିରୁନେଲଭେଲି ମେଡ଼ିକାଲ କଲେଜର ସୁପରସ୍ପେଶାଲଟି ବ୍ଲକକୁ ଉଦଘାଟନ କରିଥିଲେ । ପ୍ରଧାନମନ୍ତ୍ରୀ ସ୍ୱାସ୍ଥ୍ୟ ସୁରକ୍ଷା ଯୋଜନା ଅଧୀନରେ 73ଟି ମେଡ଼ିକାଲ କଲେଜର ଉନ୍ନତିକରଣ ଲକ୍ଷ୍ୟ ନେଇ ଚାଲିଥିବା ପ୍ରୟାସ ଅଧୀନରେ ଏହା କରାଯାଉଛି । ତିନୋଟି ମେଡ଼ିକାଲ କଲେଜରେ ସୁପର ସ୍ପେଶାଲିଟି ବ୍ଲକ୍ ଉଦଘାଟିତ ହୋଇଥିବାରୁ ପ୍ରଧାନମନ୍ତ୍ରୀ ସନ୍ତୋଷ ବ୍ୟକ୍ତ କରିଥିଲେ ।


    ସ୍ୱାସ୍ଥ୍ୟସେବା କ୍ଷେତ୍ରରେ ସରକାର ଜୋର ଦେଉଥିବା କଥାକୁ ଦୋହରାଇ ପ୍ରଧାନମନ୍ତ୍ରୀ କହିଥିଲେ ଯେ ସମସ୍ତଙ୍କୁ ସୁସ୍ଥ ରଖିବା ଏବଂ ସ୍ୱାସ୍ଥ୍ୟସେବାକୁ ସୁଲଭ କରିବା ଲାଗି ଲକ୍ଷ୍ୟ ରଖାଯାଇଛି । ସେ ଉଲ୍ଲେଖ କରିଥିଲେ , “ ଯେଉଁ ଗତି ଏବଂ ବ୍ୟାପକତାର ସହିତ ମିଶନ ଇନ୍ଦ୍ରଧନୁଶ କାର୍ଯ୍ୟକରୁଛି ଏହା ନିରାକରଣଯୋଗ୍ୟ ସ୍ୱାସ୍ଥ୍ୟସେବା କ୍ଷେତ୍ରରେ ଏକ ନୂତନ ସୋପାନ ପ୍ରତିଷ୍ଠା କରିପାରିଛି । ପ୍ରଧାନମନ୍ତ୍ରୀ ମାତୃ ବନ୍ଦନା ଯୋଜନା ଏବଂ ପ୍ରଧାନମନ୍ତ୍ରୀ ସୁରକ୍ଷିତ ମାତୃତ୍ୱ ଅଭିଯାନ ସୁରକ୍ଷିତ ଗର୍ଭଧାରଣକୁ ଏକ ଗଣ ଆନ୍ଦୋଳନରେ ପରିଣତ କରିଛି । ଗତ ସାଢ଼େ 4 ବର୍ଷରେ ସ୍ନାତକ ମେଡ଼ିକାଲ ସିଟରେ 30% ବୃଦ୍ଧି ଘଟିଛି ।


    ଆୟୁଷ୍ମାନ ଭାରତ ବିଷୟରେ ସେ କହିଥିଲେ ଯେ ଲୋକମାନଙ୍କ ପାଇଁ ସାମଗ୍ରୀକ ସ୍ୱାସ୍ଥ୍ୟସେବା ପହଁଚ ସୁନିଶ୍ଚିତ କରିବା ଦିଗରେ ଏହା ଏକ ବୃହତ ପଦକ୍ଷେପ । ତାମିଲନାଡ଼ୁର 1 କୋଟି 57 ଲକ୍ଷ ଲୋକ ଏହା ଅଧୀନରେ ବୀମାଭୁକ୍ତ ହୋଇଥିବାରୁ ପ୍ରଧାନମନ୍ତ୍ରୀ ସନ୍ତୋଷ ବ୍ୟକ୍ତ କରିଥିଲେ । ତାମିଲନାଡ଼ୁରେ ମାତ୍ର 3 ମାସ ମଧ୍ୟରେ 89 ହଜାର ହିତାଧିକାରୀ ଏହା ଅଧୀନରେ ଲାଭାନ୍ୱିତ ହେବା ସହିତ ଏହି ଯୋଜନାରେ 200 କୋଟି ଟଙ୍କାରୁ ଅଧିକ ଟଙ୍କା ବିଧିବଦ୍ଧ ଭାବେ ରୋଗୀଙ୍କ ଆଡମିଶନ ପାଇଁ ଖର୍ଚ୍ଚ କରାଯାଇଥିବା କହି ପ୍ରଧାନମନ୍ତ୍ରୀ ପ୍ରଶଂସା କରିଥିଲେ । ସେ କହିଥିଲେ , “ ତାମିଲନାଡ଼ୁରେ 1320 ସ୍ୱାସ୍ଥ୍ୟ ଏବଂ କଲ୍ୟାଣ କେନ୍ଦ୍ର ଆରମ୍ଭ ହୋଇଥିବାରୁ ମୁଁ ଆନନ୍ଦିତ ।


    ରୋଗ ନିୟନ୍ତ୍ରଣ କ୍ଷେତ୍ରରେ ସେ କହିଥିଲେ , 2025 ସୁଦ୍ଧା ଯକ୍ଷ୍ମା ମୁକ୍ତି ଲାଗି ସରକାର ପ୍ରତିବଦ୍ଧ । ପ୍ରଧାନମନ୍ତ୍ରୀ କହିଥିଲେ , “ ଆମେ ରାଜ୍ୟଗୁଡ଼ିକୁ ବୈଷୟିକ ଏବଂ ଆର୍ଥିକ ସହାୟତା ଯୋଗାଇ ଦେଉଛୁ । ମୁଁ ଏହା ଜାଣି ଆନନ୍ଦିତ ଯେ ରାଜ୍ୟ ସରକାର ଯକ୍ଷ୍ମା ମୁକ୍ତ ଚେନ୍ନାଇ ପ୍ରୟାସକୁ ଆଗେଇ ନେଉଛନ୍ତି ଏବଂ 2023 ସୁଦ୍ଧା ରାଜ୍ୟକୁ ଯକ୍ଷ୍ମାମୁକ୍ତ କରିବା ଲାଗି ପଦକ୍ଷେପ ନେଉଛନ୍ତି ” । ଜାତୀୟ ଯକ୍ଷ୍ମା ନିୟନ୍ତ୍ରଣ କାର୍ଯ୍ୟକ୍ରମର କାର୍ଯ୍ୟାନ୍ୱୟନ ଲାଗି ସେ ତାମିଲନାଡ଼ୁ ସରକାରଙ୍କୁ ପ୍ରଶଂସା କରିଥିଲେ ।


    ପ୍ରଧାନମନ୍ତ୍ରୀ ମଧ୍ୟ ରାଜ୍ୟରେ 12ଟି ପୋଷ୍ଟ ଅଫିସ ସେବା କେନ୍ଦ୍ର ଉଦଘାଟନ କରିଥିଲେ । ସେ କହିଥିଲେ , “ ଆମ ନାଗରିକମାନଙ୍କ ପାଇଁ ସହଜ ଜୀବନଧାରଣରେ ଉନ୍ନତି ଆଣିବା ଦିଗରେ ପଦକ୍ଷେପର ଏହା ଏକ ଉଦାହରଣ ” ।


    ମଦୁରାଇରୁ ପ୍ରଧାନମନ୍ତ୍ରୀ କୋଚି ଅଭିମୁଖେ ଯାତ୍ରା କରିଥିଲେ ସେଠାରେ ସେ ତୈଳ ଏବଂ ଗ୍ୟାସ କ୍ଷେତ୍ର ସହ ଜଡ଼ିତ ବିଭିନ୍ନ ପ୍ରକଳ୍ପର ଉଦଘାଟନ ଏବଂ ଶିଳାନ୍ୟାସ କରିବେ ।


    *********

    
    
    (Release ID: 1561698) Visitor Counter : 13