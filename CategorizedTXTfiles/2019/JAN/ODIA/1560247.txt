      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭିତ୍ତିଭୂମି ବିକାଶ ସରକାରଙ୍କ ପ୍ରାଥମିକତା : ପ୍ରଧାନମନ୍ତ୍ରୀ
      ପ୍ରଧାନମନ୍ତ୍ରୀଙ୍କ କେରଳ ଗସ୍ତ; ରାଷ୍ଟ୍ରକୁ ସମର୍ପିତ କଲେ
      66ନଂ ଜାତୀୟ ରାଜପଥର କୋଲ୍ଲାମ ବାଇପାସ
      Posted On: 15 JAN 2019 9:13PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି କେରଳର କୋଲ୍ଲାମ ଗସ୍ତ କରିଥିଲେ । ସେ 66 ନଂ ଜାତୀୟ ରାଜପଥ ଉପରେ ଥିବା 13 କିଲୋମିଟର ଲମ୍ବ ଦୁଇ ଲେନ ବିଶିଷ୍ଟ କୋଲ୍ଲାମ ବାଇପାସକୁ ରାଷ୍ଟ୍ର ଉଦ୍ଦେଶ୍ୟରେ ସମର୍ପିତ କରିଥିଲେ । କେରଳ ରାଜ୍ୟପାଳ ଶ୍ରୀ ଜଷ୍ଟିସ ପି. ସଦାଶିବମ , କେରଳ ମୁଖ୍ୟମନ୍ତ୍ରୀ ଶ୍ରୀ ପିନାରାୟୀ ବିଜୟନ , କେନ୍ଦ୍ର ପର୍ଯ୍ୟଟନ ମନ୍ତ୍ରୀ ଶ୍ରୀ କେ ଜେ ଆଲଫୋନ୍ସଙ୍କ ସମେତ ଅନ୍ୟ ବିଶିଷ୍ଟ ବ୍ୟକ୍ତିବିଶେଷ ଏହି ଅବସରରେ ଉପସ୍ଥିତ ଥିଲେ ।


    କୋଲ୍ଲାମସ୍ଥିତ ଆଶ୍ରମ ପଡ଼ିଆରେ ଉପସ୍ଥିତ ଜନସଭାକୁ ସମ୍ବୋଧିତ କରି ପ୍ରଧାନମନ୍ତ୍ରୀ ମୋଦୀ କହିଥିଲେ ଯେ ଭିତ୍ତିଭୂମି ବିକାଶ ତାଙ୍କ ସରକାରଙ୍କ ପ୍ରାଥମିକତା ଏବଂ କୋଲ୍ଲାମ ବାଇପାସ ଏହାର ଉଦାହରଣ ।


    ସେ ଏଥିପ୍ରତି ମଧ୍ୟ ଆଲୋକପାତ କରିଥିଲେ ଯେ ଏହି ପ୍ରକଳ୍ପ ଜାନୁଆରୀ 2015ରେ ଚୂଡ଼ାନ୍ତ ଅନୁମୋଦନ ହାସଲ କରିଥିଲା ଏବଂ ବର୍ତ୍ତମାନ ଏହା ବାସ୍ତବରୂପ ନେଇଛି । ପ୍ରଧାନମନ୍ତ୍ରୀ କହିଥିଲେ ଯେ ଜନସାଧାରଣଙ୍କ ସହଜ ଜୀବନଧାରଣ ଲାଗି ତାଙ୍କ ସରକାର ସବକା ସାଥ ସବକା ବିକାଶ ନୀତିରେ ବିଶ୍ୱାସ କରିଥାଏ ଏବଂ ଏହି ପ୍ରକଳ୍ପ ସମ୍ପୂର୍ଣ୍ଣ ହେବା ଲାଗି କେରଳ ସରକାରଙ୍କ ଯୋଗଦାନ ଏବଂ ସହଯୋଗର ପ୍ରଶଂସା କରିଥିଲେ ।


    କୋଲ୍ଲାମ ବାଇପାସ ଆଲାପ୍ପୁଝା ଏବଂ ଥିରୁଅନନ୍ତପୁରମ ମଧ୍ୟରେ ଯାତ୍ରା ସମୟ ହ୍ରାସ କରିବ ଓ କୋଲ୍ଲାମ ସହରରେ ଟ୍ରାଫିକ ଭିଡ଼ ଦୂର କରିପାରିବ ।


    କେରଳର ପ୍ରକଳ୍ପଗୁଡ଼ିକ ବିଷୟରେ ଆଲୋଚନା କରି ପ୍ରଧାନମନ୍ତ୍ରୀ କହିଥିଲେ ଯେ ଭାରତମାଳା ପ୍ରକଳ୍ପ ଅଧୀନରେ ମୁମ୍ବାଇ-କନ୍ୟାକୁମାରୀ କରିଡର ପାଇଁ ବିସ୍ତୃତ ପ୍ରକଳ୍ପ ରିପୋର୍ଟ ପ୍ରସ୍ତୁତି ପଥରେ ରହିଛି ।


    ପ୍ରଧାନମନ୍ତ୍ରୀ କହିଥିଲେ ଯେ ସମସ୍ତ ପ୍ରକଳ୍ପଗୁଡ଼ିକୁ ଠିକ ସମୟରେ ସମ୍ପୂର୍ଣ୍ଣ କରିବା ଦିଗରେ ତାଙ୍କ ସରକାର ପ୍ରତିବଦ୍ଧ । ସେ କହିଥିଲେ ଯେ ପ୍ରଗତି ଜରିଆରେ 12 ଲକ୍ଷ କୋଟି ଟଙ୍କା ମୂଲ୍ୟର 250ରୁ ଅଧିକ ପ୍ରକଳ୍ପ ସମୀକ୍ଷା କରାଯାଉଛି ।


    ସଡ଼କ ସଂଯୋଗରେ ହୋଇଥିବା ଅଗ୍ରଗତି ବିଷୟରେ ଉଲ୍ଲେଖ କରି ପ୍ରଧାନମନ୍ତ୍ରୀ ମୋଦୀ କହିଥିଲେ ଯେ ବିଗତ ସରକାର ତୁଳନାରେ ଜାତୀୟ ରାଜପଥ ଏବଂ ଗ୍ରାମୀଣ ସଡ଼କ ନିର୍ମାଣର ଗତି ଦ୍ୱିଗୁଣିତ ହୋଇଛି । ପୂର୍ବ ସରକାରଙ୍କ ଅମଳରେ ମାତ୍ର 56% ଗ୍ରାମକୁ ସଡ଼କ ସଂଯୋଗ ହୋଇଥିବା ବେଳେ 90%ରୁ ଅଧିକ ଗ୍ରାମକୁ ସଂଯୋଗ ହୋଇପାରିଛି । ଖୁବଶୀଘ୍ର ତାଙ୍କ ସରକାର 100% ଗ୍ରାମୀଡ଼ ସଡ଼କ ସଂଯୋଗ ଲକ୍ଷ୍ୟ ହାସଲ କରିପାରିବ ବୋଲି ସେ ଆଶାବ୍ୟକ୍ତ କରିଥିଲେ । ଆଂଚଳିକ ବିମାନ ଯୋଗାଯୋଗ ଏବଂ ରେଳପଥର ସମ୍ପ୍ରସାରଣରେ ଉନ୍ନତି ଆସିଛି ଫଳତଃ ଅଧିକ ନିଯୁକ୍ତି ସୁଯୋଗ ସୃଷ୍ଟି ହୋଇଛି । ପ୍ରଧାନମନ୍ତ୍ରୀ କହିଥିଲେ , " ଆମେ ଯେତେବେଳେ ସଡ଼କ ଏବଂ ସେତୁ ନିର୍ମାଣ କରୁଛୁ , ଆମେ କେବଳ ସହର ଏବଂ ଗ୍ରାମଗୁଡ଼ିକୁ ସଂଯୋଗ କରୁନାହୁଁ , ଆମେ ମଧ୍ୟ ଆଶାଆକାଂକ୍ଷା ସହିତ ଉପଲବ୍ଧୀ , ଆଶାବାଦ ସହିତ ସମ୍ଭବାନ ଏବଂ ଆଶା ସହିତ ଆନନ୍ଦକୁ ସଂଯୋଗ କରୁଛୁ । ''


    ଆୟୁଷ୍ମାନ ଭାରତ ସମ୍ପର୍କରେ , ସେ କହିଥିଲେ ଯେ 8 ଲକ୍ଷ ରୋଗୀ ଏହି ଯୋଜନା ଅଧୀନରେ ଉପକୃତ ହୋଇଛନ୍ତି । ବର୍ତ୍ତମାନ ସୁଦ୍ଧା ସରକାର ଏହି ଯୋଜନାରେ 100 କୋଟି ଟଙ୍କା ମଞ୍ଜୁର କରିଛନ୍ତି । ଆୟୁଷ୍ମାନ ଭାରତ ଯୋଜନାର କାର୍ଯ୍ୟାନ୍ୱୟନକୁ ତ୍ୱରାନ୍ୱିତ କରିବା ଲାଗି ସେ କେରଳ ସରକାରଙ୍କୁ ଅନୁରୋଧ କରିଥିଲେ , ଯଦ୍ଦ୍ୱାରା କେରଳବାସୀ ଉପକୃତ ହୋଇପାରିବେ ।


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କହିଥିଲେ ଯେ କେରଳର ଅର୍ଥନୈତିକ ବିକାଶରେ ପର୍ଯ୍ୟଟନର ଗୁରୁତ୍ୱପୂର୍ଣ୍ଣ ଭୂମିକା ରହିଛି ଏବଂ ଏହା ରାଜ୍ୟର ଅର୍ଥନୀତିରେ ପ୍ରମୁଖ ଯୋଗଦାନ ଦେଉଛି । ସେ ଆହୁରି ଉଲ୍ଲେଖ କରିଥିଲେ ଯେ କେରଳର ପର୍ଯ୍ୟଟନ ସମ୍ଭାବନାକୁ ବିବେଚନା କରି , ସରକାର ରାଜ୍ୟ ପାଇଁ ସ୍ୱଦେଶ ଦର୍ଶନ ଏବଂ ପ୍ରସାଦ ଯୋଜନାରେ 7ଟି ପ୍ରକଳ୍ପ ମଞ୍ଜୁର କରିଛନ୍ତି , ଏଥିପାଇଁ 559 କୋଟି ଟଙ୍କା ଖର୍ଚ୍ଚ କରାଯିବ ।


    ପର୍ଯ୍ୟଟନ କ୍ଷେତ୍ରର ଗୁରୁତ୍ୱ ବିଷୟରେ ଉଲ୍ଲେଖ କରି ପ୍ରଧାନମନ୍ତ୍ରୀ ଏହି କ୍ଷେତ୍ରରେ ହୋଇଥିବା ଉଲ୍ଲେଖନୀୟ ଅଭିବୃଦ୍ଧି ଉପରେ ଆଲୋକପାତ କରିଥିଲେ । 2016 ପର ଠାରୁ ସାରା ବିଶ୍ୱରେ ପର୍ଯ୍ୟଟନ କ୍ଷେତ୍ରର ଅଭିବୃଦ୍ଧି 7% ଥିବା ବେଳେ ଭାରତ 14% ଅଭିବୃଦ୍ଧି ହାସଲ କରିଛି । ବିଶ୍ୱ ଭ୍ରମଣ ଏବଂ ପର୍ଯ୍ୟଟନ ପରିଷଦ ରିପୋର୍ଟ 2018ର ପାୱାର ମାନ୍ୟତାରେ ଭାରତ ବର୍ତ୍ତମାନ ତୃତୀୟ ସ୍ଥାନରେ ରହିଛି । ଭାରତରେ ବିଦେଶୀ ପର୍ଯ୍ୟଟକମାନଙ୍କ ଆଗମନ 42%କୁ ବୃଦ୍ଧି ପାଇଛି । 2013ରେ ଏହା 70 ଲକ୍ଷ ଥିବା ବେଳେ 2017ରେ ଏହା 1କୋଟି ପାଖାପାଖି ପହଁଚିଛି । ପର୍ଯ୍ୟଟନ କ୍ଷେତ୍ରରୁ ଭାରତର ବୈଦେଶିକ ମୁଦ୍ରା ବିନିମୟ 50% ଉନ୍ନତି ପରିଲକ୍ଷିତ ହୋଇଛି , 2013ରେ ଏହା 18 ବିଲିୟନ ଆମେରିକୀୟ ଡଲାରରୁ ବୃଦ୍ଧି ପାଇ 2017ରେ 27 ବିଲିୟନ ଡଲାରରେ ପହଁଚିଛି । ଇ-ଭିସା ବ୍ୟବସ୍ଥାର ଶୁଭାରମ୍ଭ ଭାରତୀୟ ପର୍ଯ୍ୟଟନ କ୍ଷେତ୍ରରେ ଏକ ଯୁଗାନ୍ତକାରୀ ପଦକ୍ଷେପ ଯାହା ବର୍ତ୍ତମାନ 166 ଦେଶର ନାଗରିକମାନଙ୍କ ପାଇଁ ଉପଲବ୍ଧ ହୋଇଛି ।


    **********

    
    
    (Release ID: 1560247) Visitor Counter : 31