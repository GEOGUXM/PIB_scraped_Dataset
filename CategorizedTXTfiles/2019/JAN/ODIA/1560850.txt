      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଗାନ୍ଧୀନଗରରେ ଭାଏବ୍ରାଣ୍ଟ ଗୁଜରାଟ ସମ୍ମିଳନୀର ନବମ ସଂସ୍କରଣକୁ ଉଦଘାଟନ କଲେ ପ୍ରଧାନମନ୍ତ୍ରୀ
      • ଭାରତରେ ନିବେଶ ଲାଗି ଉଦ୍ୟୋଗ ଜଗତକୁ ଆହ୍ୱାନ, କହିଲେ ଦେଶରେ ବ୍ୟବସାୟ କରିବା ଏକ ମହାନ ସୁଯୋଗ
      • ଭାରତ ଏକମାତ୍ର ଦେଶ ଯାହା ଗଣତନ୍ତ୍ର, ଜନସଂଖ୍ୟା ଓ ଚାହିଦାର ବିକଳ୍ପ ଦେଉଛି
      • ଅର୍ଥବ୍ୟବସ୍ଥାକୁ ସୁଦୃଢ଼ କରିବା ଲାଗି ବୃହତ ଭିତ୍ତିଭୂମିରେ ସୁଧାର କରାଯାଇଛି : ପ୍ରଧାନମନ୍ତ୍ରୀ
      Posted On: 18 JAN 2019 8:52PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଗାନ୍ଧୀନଗରସ୍ଥିତ ମହାତ୍ମା ଗାନ୍ଧୀ ପ୍ରଦର୍ଶନୀ ତଥା ସମ୍ମେଳନ କେନ୍ଦ୍ରରେ ଭାଏବ୍ରାଣ୍ଟ ଗୁଜରାଟ ଶିଖର ସମ୍ମିଳନୀର ନବମ ସଂସ୍କରଣକୁ ଉଦଘାଟନ କରିଥିଲେ । ଏହି ଅବସରରେ ଉଜବେକୀସ୍ତାନ , ରୱାଣ୍ଡା , ଡେନମାର୍କ , ଚେକ ଗଣତନ୍ତ୍ର ଏବଂ ମାଲଟାର ରାଷ୍ଟ୍ର ମୁଖ୍ୟମାନେ ଉପସ୍ଥିତ ଥିଲେ । ଏହାବ୍ୟତୀତ ଉଦ୍ୟୋଗ ଜଗତର ପ୍ରତିନିଧିମାନଙ୍କ ସହିତ 30 ହଜାର ଜାତୀୟ ଏବଂ ଅନ୍ତର୍ଜାତୀୟ ପ୍ରତିନିଧି ମଧ୍ୟ ଏହି କାର୍ଯ୍ୟକ୍ରମରେ ଅଂଶଗ୍ରହଣ କରିଥିଲେ ।


    ପ୍ରଧାନମନ୍ତ୍ରୀ ଉଦ୍ୟୋଗ ଜଗତର ପ୍ରତିନିଧିମାନଙ୍କୁ ଏବଂ କମ୍ପାନୀଗୁଡ଼ିକୁ ଭାରତ ଆସିବା ଏବଂ ଏଠାରେ ନିବେଶ କରିବା ଲାଗି ଆମନ୍ତ୍ରଣ କରିଥିଲେ , କାରଣ ଭିତ୍ତିଭୂମି ଏବଂ ସୁବିଧା ଉନ୍ନତ ହୋଇଛି ଏବଂ ବ୍ୟବସାୟର ସ୍ଥିତି ଅନୁକୂଳ ମଧ୍ୟ ହୋଇଛି । ପ୍ରଧାନମନ୍ତ୍ରୀ କହିଥିଲେ ଯେ ଗତ ଚାରି ବର୍ଷରେ ବ୍ୟବସାୟିକ ସୁଗମତା ମାନ୍ୟତାରେ ଭାରତ 65ଟି ସ୍ଥାନ ଉପରକୁ ଉଠିଛି । ଆଗାମୀ ବର୍ଷଗୁଡ଼ିକରେ ଭାରତକୁ ଏହି ଶ୍ରେଣୀର 50ତମ ସ୍ଥାନ ମଧ୍ୟକୁ ଅଣାଯିବା ଲାଗି ପ୍ରୟାସ କରାଯାଉଛି ।


    ପ୍ରଧାନମନ୍ତ୍ରୀ ମୋଦୀ କହିଥିଲେ ଯେ ବିଶ୍ୱ ବ୍ୟାଙ୍କ ଅନ୍ତର୍ଜାତୀୟ ମୁଦ୍ରା ପାଣ୍ଠି ଏବଂ ମୁଡି ଭଳି ଅନ୍ତର୍ଜାତୀୟ ସଂସ୍ଥାନ ଭାରତୀୟ ଅର୍ଥବ୍ୟବସ୍ଥା ଏବଂ ଅର୍ଥବ୍ୟବସ୍ଥା ଲାଗି କରାଯାଇଥିବା ସଂସ୍କାର ପ୍ରତି ବିଶ୍ୱାସ ପ୍ରକଟ କରିଛନ୍ତି । ଜିଏସଟିର କାର୍ଯ୍ୟକାରୀତା ଫଳରେ କାରବାର ବ୍ୟୟ ହ୍ରାସ ପାଇଛି । ପ୍ରଧାନମନ୍ତ୍ରୀ କହିଥିଲେ ଯେ ଭାରତର ହାରହାରୀ ବିକାଶ ହାର 7.3 ପ୍ରତିଶତ ରହିଛି ଯାହାକି 1991 ପରଠାରୁ ସର୍ବାଧିକ । ଏଥିସହିତ ହାରାହାରୀ ମହଙ୍ଗା ଦର 4.6 ପ୍ରତିଶତ ଅଟେ ଯାହା 1991ର ଉଦାରୀକରଣ ପରେ ସର୍ବନିମ୍ନ ଅଟେ ।


    ଉପସ୍ଥିତ ଜନସଭାକୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଥିଲେ ଯେ , " ଯେଉଁମାନେ ଭାରତ ଭ୍ରମଣ କରୁଛନ୍ତି ସେମାନେ ନିର୍ଦ୍ଦେଶନା ଏବଂ ତୀବ୍ରତା କ୍ଷେତ୍ରରେ ହାୱାରେ ଆସିଥିବା ପରିବର୍ତ୍ତନ ଅନୁଭବ କରିପାରୁଥିଲେ । ଗତ ଚାରି ବର୍ଷରେ ମୋ ସରକାରଙ୍କ ଲକ୍ଷ୍ୟ ସରକାରକୁ ହ୍ରାସ କରିବା ଏବଂ ପ୍ରଶାସନକୁ ବୃଦ୍ଧି କରିବା ରହିଆସିଛି । ଆମେ ଆମ ଅର୍ଥବ୍ୟବସ୍ଥାକୁ ସୁଦୃଢ଼ କରିବା ଲାଗି ଅଧିକ ଗଭୀର ଢାଂଚାଗତ ସଂସ୍କାର ଆଣିବାକୁ ଚାହୁଁଛୁ । ଆମେ ବିଶ୍ୱର ଦ୍ରୁତ ଅଭିବୃଦ୍ଧିଶୀଳ ଅର୍ଥବ୍ୟବସ୍ଥା ମଧ୍ୟରୁ ଅନ୍ୟତମ ହୋଇ ରହିବୁ । ''


    ପ୍ରଧାନମନ୍ତ୍ରୀ କହିଥିଲେ ଯେ ଷ୍ଟାର୍ଟଅପ୍ କ୍ଷେତ୍ରରେ ଭାରତ ନିକଟରେ ସର୍ବବୃହତ ଇକୋସିଷ୍ଟମ ରହିଛି ଏବଂ ଏହାର ବିଶ୍ୱସ୍ତରୀୟ ଗବେଷଣା ସୁବିଧା ନିବେଶ ଲାଗି ଉପଯୁକ୍ତ ପରିବେଶ ଯୋଗାଇ ଦେଉଛି । ସେ ଆହୁରି ଉଲ୍ଲେଖ କରିଥିଲେ , " ଆମ ଯୁବକମାନଙ୍କ ପାଇଁ ଚାକିରି ସୃଷ୍ଟି କରିବା ଲାଗି ଉତ୍ପାଦନକୁ ପ୍ରୋତ୍ସାହନ ଦେବା ଲାଗି ଆମେ କଠିନ ପରିଶ୍ରମ କରୁଛ । "ମେକ ଇନ ଇଣ୍ଡିଆ ଅଭିଯାନ ଜରିଆରେ ନିବେଶକୁ ଡିଜିଟାଲ ଇଣ୍ଡିଆ ଏବଂ ସ୍କିଲ ଇଣ୍ଡିଆ ଭଳି କାର୍ଯ୍ୟକ୍ରମ ସହଯୋଗ କରୁଛନ୍ତି ।


    ପ୍ରଧାନମନ୍ତ୍ରୀ ଉଲ୍ଲେଖ କହିଥିଲେ , " 2017ରେ ଆମେ ବିଶ୍ୱର ସର୍ବବୃହତ ପର୍ଯ୍ୟଟନ ଗନ୍ତବ୍ୟସ୍ଥଳୀ ମଧ୍ୟରୁ ଗୋଟିଏ ଥିଲୁ । 2016 ତୁଳନାରେ ଭାରତର ଅଭିବୃଦ୍ଧି 14 ପ୍ରତିଶତ ଥିବା ବେଳେ ଏହି ବର୍ଷ ବିଶ୍ୱରେ ଅଭିବୃଦ୍ଧି ଦର 7 ପ୍ରତିଶତ ଥିଲା । ଚାରି ବର୍ଷ ହେବ ଯାତ୍ରୀଙ୍କ ଟିକେଟକୁ ଦେଖିଲେ , ଆମେ ବିଶ୍ୱର ଦ୍ରୁତଅଭିବୃଦ୍ଧି ଶୀଳ ବିମାନ ଚଳାଚଳ ବଜାରରେ ପରିଣତ ହୋଇଛୁ । '' ସେ କହିଥିଲେ , " ଭାରତ , ତେଣୁ ଅପାର ସମ୍ଭାବନାର ଭୂମି । ଏହା ଏକମାତ୍ର ସ୍ଥାନ ଯାହା ଆପଣମାନଙ୍କୁ ଗଣତନ୍ତ୍ର , ଜନସଂଖ୍ୟା ଏବଂ ଚାହିଦା ଦେଉଛି '' ।


    ଭାଏବ୍ରାଣ୍ଟ ଗୁଜରାଟ ଶିଖର ସମ୍ମିଳନୀ ବିଷୟରେ ସେ କହିଥିଲେ , " ଏହା ବର୍ତ୍ତମାନ ଏକ ବୈଶ୍ୱିକ ମଂଚ ଭାବେ ଉଭା ହୋଇଛି ଏବଂ ଏତେ ସଂଖ୍ୟକ ନେତାମାନଙ୍କ ଉପସ୍ଥିତି ଏହା ଦର୍ଶାଉଛି ଯେ ଅନ୍ତର୍ଜାତୀୟ ସହଯୋଗ ବର୍ତ୍ତମାନ ଜାତୀୟ ରାଜଧାନୀରେ ସୀମିତ ହୋଇ ରହିନାହିଁ ଏହା ରାଜ୍ୟ ରାଜ୍ୟଧାନୀଗୁଡ଼ିକୁ ପରିବ୍ୟାପ୍ତ ହୋଇଛି । ''


    ଗୁଜରାଟ ମୁଖ୍ୟମନ୍ତ୍ରୀ ବିଜୟ ରୂପାନୀ ନୀତି ପରିଚାଳିତ ପ୍ରଶାସନ ଏବଂ ଦୂରଦର୍ଶୀ ନେତୃତ୍ୱ ପାଇଁ ପ୍ରଧାନମନ୍ତ୍ର ମୋଦୀଙ୍କୁ ପ୍ରଶଂସା କରିଥିଲେ ଏବଂ ସହଜ ବ୍ୟବସାୟ ପାଇଁ ସମସ୍ତ ପ୍ରକାରର ସୁବିଧା ଦିଆଯିବ ବୋଲି ଶିଳ୍ପ ନେତୃବୃନ୍ଦଙ୍କୁ ଆଶ୍ୱାସନା ଦେଇଥିଲେ ।


    5 ଜଣ ରାଷ୍ଟ୍ରମୁଖ୍ୟ ଉଜବେକୀସ୍ତାନର ରାଷ୍ଟ୍ରପତି ସ୍ୱାକତ ମିର୍ଜିୟୋୟେଭ , ଡେନମାର୍କର ପ୍ରଧାନମନ୍ତ୍ରୀ ଲାର୍ସ ଲୋକେ ରାସମୁସେନ , ଚେକ ଗଣତନ୍ତ୍ରର ପ୍ରଧାନମନ୍ତ୍ରୀ ଆନ୍ଦ୍ରେଜ ବାବିସ ଏବଂ ମାଲଟାର ପ୍ରଧାନମନ୍ତ୍ରୀ ଡ. ଜୋସେଫ ମସକଟ ଏହି ସମାରୋହରେ ଉପସ୍ଥିତ ଥିଲେ ।


    ଭାଏବ୍ରାଣ୍ଟ ଗୁଜରାଟ ଶିଖର ସମ୍ମିଳନୀର ଏକ ବିଶେଷ ଆକର୍ଷଣ ଥିଲା ଭିଡିଓ କନଫରେନ୍ସ ଜରିଆରେ ଇସ୍ରାଏଲ ପ୍ରଧାନମନ୍ତ୍ରୀ ବେଞ୍ଜାମିନ ନେତାନ୍ୟାହୁଙ୍କ ସେହି ବାର୍ତ୍ତା ଯେଉଁଥିରେ ସେ କହିଥିଲେ , " ଆମ ଦୁଇ ଦେଶର ଲୋକଙ୍କ ମଧ୍ୟରେ ଶକ୍ତିଶାଳୀ ସଂଯୋଗର ପ୍ରତୀକ ହେଉଛି ଗୁଜରାଟ । ଆମେ ଉଭୟ ମିଶି ଭବିଷ୍ୟତ ପାଇଁ ଅସୀମ ସମ୍ଭାବନା ନିର୍ମାଣ କରୁଛୁ । ''


    ଏହି ତିନି ଦିନିଆ ସମାରୋହରେ ବୃହତ କାର୍ଯ୍ୟକ୍ରମଗୁଡ଼ିକ ମଧ୍ୟରେ ରହିଛି ବିଶ୍ୱ ପାଣ୍ଠି ମୁଖ୍ୟମାନଙ୍କ ସହିତ ଗୋଲ ଟେବୁଲ ଆଲୋଚନା , " ଆଫ୍ରିକା ଦିବସ ', ଏମଏସଏମଇ ସମ୍ମେଳନ , ବିଜ୍ଞାନ , ପ୍ରଯୁକ୍ତି , ଇଞ୍ଜିନିୟରିଂ ଏବଂ ଗଣିତ (ଷ୍ଟେମ) , ଶିକ୍ଷା ଏବଂ ଗବେଷଣା ଦିଗରେ ଥିବା ସମ୍ଭାବନା ପାଇଁ ଗୋଲ ଟେବୁଲ । ଏହାସହିତ ଭବିଷ୍ୟତର ପ୍ରଯୁକ୍ତି ଏବଂ ମହାକାଶ ଅନ୍ୱେଷଣ ଉପରେ ପ୍ରଦର୍ଶନୀ , ବନ୍ଦର ଆଧାରିତ ବିକାଶ ଉପରେ ସେମିନାର ଏବଂ ଭାରତକୁ ଏସିଆର ଟ୍ରାନ୍ସସିପମେଂଟ କେନ୍ଦ୍ରସ୍ଥଳୀରେ ପରିଣତ କରିବାର ରଣନୀତି ଏବଂ ମେକ ଇନ ଇଣ୍ଡିଆ ଉପରେ ମେକ ଇନ ଇଣ୍ଡିଆର ସଫଳତା କାହାଣୀ ଓ ସରକାରଙ୍କ ଦ୍ୱାରା ଗୁରୁତ୍ୱପୂର୍ଣ୍ଣ ପଦକ୍ଷେପ ସମ୍ପର୍କରେ ପ୍ରଦର୍ଶନୀ ଆୟୋଜନ କରାଯିବ ।


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ 2003ରେ ଗୁଜରାଟର ତତକାଳୀନ ମୁଖ୍ୟମନ୍ତ୍ରୀ ଥିବା ସମୟରେ ଭାଏବ୍ରାଣ୍ଟ ଗୁଜରାଟ ସମ୍ମିଳନୀର ପ୍ରଥମ ସଂସ୍କରଣ ଆୟୋଜନ କରାଯାଇଥିଲା । ଗୁଜରାଟରେ ନିବେଶକୁ ତ୍ୱରାନ୍ୱିତ କରିବା ଏହାର ଲକ୍ଷ୍ୟ ଥିଲା । ସେବେ ଠାରୁ ଦେଶର ଅନ୍ୟ ରାଜ୍ୟଗୁଡ଼ିକରେ ଏପରି ବାର୍ଷିକ ସମ୍ମିଳନୀ ଆୟୋଜନ ଲାଗି ଏହା ପ୍ରେରଣା ଯୋଗାଇ ଆସୁଛି ।


    **********

    
    
    (Release ID: 1560850) Visitor Counter : 29