      ଗୃହ ନିର୍ମାଣ ଓ ସହରାଞ୍ଚଳ ଦାରିଦ୍ର୍ୟ ଦୂରୀକରଣ ମନ୍ତ୍ରଣାଳୟ

      ସୃଜନଶୀଳ ନିର୍ମାଣ ଟେକ୍ନୋଲଜି ଉଦ୍ଦେଶ୍ୟରେ ଦୃଷ୍ଟାନ୍ତମୂଳକ ଟେକ୍ନୋଲଜି ପରିବର୍ତ୍ତନ ପାଇଁ ଆହ୍ୱାନ ଦେଲେ ହରଦୀପ ପୁରୀ
      • ‘ଗ୍ଲୋବାଲ ହାଉସିଂ ଟେକ୍ନୋଲଜି ଚ୍ୟାଲେଞ୍ଜ-ଇଣ୍ଡିଆ’ର ଶୁଭାରମ୍ଭ କଲେ

      Posted On: 14 JAN 2019 5:04PM by PIB Bhubaneshwar

    ବିଶ୍ୱରେ ଉପଲବ୍ଧ ସର୍ବୋତ୍ତମ ନିର୍ମାଣ ଟେକ୍ନୋଲଜି ଜରିଆରେ ପ୍ରଧାନମନ୍ତ୍ରୀ ଆବାସ ଯୋଜନା-ସହରାଞ୍ଚଳ ଅଧୀନରେ ବ୍ୟାପକ ବାସଗୃହ ନିର୍ମାଣକୁ ତ୍ୱରାନ୍ୱିତ କରିବା ଉଦ୍ଦେଶ୍ୟରେ ଟେକ୍ନୋଲଜିରେ ଦୃଷ୍ଟାନ୍ତମୂଳକ ପରିବର୍ତ୍ତନ ପାଇଁ ଆହ୍ୱାନ ଦେଇଛନ୍ତି ହାଉସିଂ ଏବଂ ସହରାଞ୍ଚଳ ବ୍ୟାପାର ରାଷ୍ଟ୍ରମନ୍ତ୍ରୀ (ସ୍ୱାଧୀନ) ଶ୍ରୀ ହରଦୀପ ଏସ୍. ପୁରୀ । ଏଠାରେ “ ଗ୍ଲୋବାଲ ହାଉସିଂ ଟେକ୍ନୋଲଜି ଚ୍ୟାଲେଞ୍ଜ-ଇଣ୍ଡିଆ ” କୁ ଶୁଭାରମ୍ଭ କରି ଶ୍ରୀ ପୁରୀ ସାରା ବିଶ୍ୱରୁ ଟେକ୍ନୋଲଜିଗୁଡ଼ିକୁ ଗୋଟିଏ ପ୍ଲାଟଫର୍ମକୁ ଆଣି ଭାରତ ପାଇଁ ଗ୍ରହଣୀୟ ଉପଯୁକ୍ତ ଟେକ୍ନୋଲଜି ଚିହ୍ନଟ କରିବାକୁ ଲକ୍ଷ୍ୟ ରଖିଛନ୍ତି । ଏହି ଚ୍ୟାଲେଞ୍ଜର ଶୁଭାରମ୍ଭ ଅବସରରେ ନୀତି ଆୟୋଗ ସିଇଓ ଶ୍ରୀ ଅମିତାଭ କାନ୍ତ , ହାଉସିଂ ଏବଂ ସହରାଞ୍ଚଳ ବ୍ୟାପାର ସଚିବ ଶ୍ରୀ ଦୁର୍ଗାଶଙ୍କର ମିଶ୍ର , ଯୁଗ୍ମସଚିବ ତଥା ମିଶନ ନିର୍ଦ୍ଦେଶକ ( HFA ) ଶ୍ରୀ ଅମିତ ଅଭିଜାତଙ୍କ ସମେତ ମନ୍ତ୍ରଣାଳୟର ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    ଏକ ଚ୍ୟାଲେଞ୍ଜ ପ୍ରକ୍ରିୟା ଜରିଆରେ ବିଶ୍ୱରେ ଉପଲବ୍ଧ ସୃଜନଶୀଳ ନିର୍ମାଣ ଟେକ୍ନୋଲଜିକୁ ପାଇବା ପାଇଁ GHTC- India ଲକ୍ଷ୍ୟ ରଖିଛି । ଏହି ଚ୍ୟାଲେଞ୍ଜରେ ଏକ ଦୀର୍ଘସ୍ଥାୟୀ ଉପାୟରେ ସ୍ୱଳ୍ପ ଅବଧିରେ ଅଳ୍ପ ଖର୍ଚ୍ଚରେ ଉତ୍ତମମାନର ବାସୋପଯୋଗୀ ଘର ନିର୍ମାଣକୁ ପ୍ରଦର୍ଶନ ପାଇଁ ଆହ୍ୱାନ କରାଯାଇଛି । ଏହାବ୍ୟତୀତ ଦେଶରେ ଗବେଷଣା ଓ ବିକାଶ ପରିବେଶକୁ ତ୍ୱରାନ୍ୱିତ କରିବା ଉଦ୍ଦେଶ୍ୟରେ ଭବିଷ୍ୟତ ଟେକ୍ନୋଲଜିକୁ ପ୍ରୋତ୍ସାହିତ କରିବାକୁ ମଧ୍ୟ ଏହା ଲକ୍ଷ୍ୟ ରଖିଛି ।


    ଶ୍ରୀ ପୁରୀ କହିଛନ୍ତି , ପାରମ୍ପରିକ ବ୍ୟବସ୍ଥାର ହାଉସିଂ ନିର୍ମାଣ ସମୟସାପେକ୍ଷ ଏବଂ ଏଥିପାଇଁ ଅଧିକ ମାନବ ସମ୍ବଳ ଦରକାର ପଡ଼ିଥାଏ । ଏଣୁ ଏବେ ନିର୍ମାଣ ଶିଳ୍ପ ପାଇଁ ଏକ ନୂଆ ବିକାଶଶୀଳ , ବିପର୍ଯ୍ୟୟ-ମୁକାବିଲାକାରୀ , ପରିବେଶ ଅନୁକୂଳ , ବ୍ୟୟସାପେକ୍ଷ ଓ ତ୍ୱରିତ ନିର୍ମାଣ ଟେକ୍ନୋଲଜିର ଆବଶ୍ୟକତା ରହିଛି । ନିର୍ମାଣ ଟେକ୍ନୋଲଜିରେ ଦୃଷ୍ଟାନ୍ତମୂଳକ ପରିବର୍ତ୍ତନ ଦ୍ୱାରା ସ୍ୱଳ୍ପ ସମୟ ତଥା ଅଳ୍ପ ମାନବ ସମ୍ବଳକୁ ବ୍ୟବହାର କରି କମଖର୍ଚ୍ଚରେ ପରିବେଶ ଅନୁକୂଳ ଉପାୟରେ ବହୁସଂଖ୍ୟକ ବାସଗୃହ ନିର୍ମାଣ ଚ୍ୟାଲେଞ୍ଜକୁ ସମାଧାନ କରାଯାଇପାରିବ ବୋଲି ସେ କହିଛନ୍ତି ।


    ଦେଶର ନିର୍ମାଣ କ୍ଷେତ୍ରରେ ଆବଶ୍ୟକ ପରିବର୍ତ୍ତନକୁ ବାସ୍ତବରେ ପରିଣତ କରିବାକୁ ଜିଏଚଟିସି-ଇଣ୍ଡିଆର ପରିକଳ୍ପନା କରାଯାଇଛି । GHTC- India ବାସଗୃହ ନିର୍ମାଣ ଉପାୟ ଓ ଭାବନାରେ ପରିବର୍ତ୍ତନ ଆଣିବ । ଏହି ଚ୍ୟାଲେଞ୍ଜରେ ତିନୋଟି ଅଂଶ ରହିଛି , ଯଥା- 1. ବିଶାଳ ଏକ୍ସପୋ -ତଥା ସମ୍ମିଳନୀ , 2. ସାରା ବିଶ୍ୱରୁ ପ୍ରଦର୍ଶିତ ହୋଇଥିବା ଟେକ୍ନୋଲଜି ମଧ୍ୟରୁ ଉପଯୁକ୍ତ ଟେକ୍ନୋଲଜିର ଚିହ୍ନଟ ଏବଂ 3. ବଛାବଛା ଆଇଆଇଟିରେ ଇନକ୍ୟୁବେସନ ସେଣ୍ଟର ସ୍ଥାପନ କରି ସମ୍ଭାବ୍ୟ ଟେକ୍ନୋଲଜିକୁ ପ୍ରୋତ୍ସାହିତ କରିବା ସହ ଶସ୍ତା ଚିରନ୍ତନ ବାସଗୃହ ତ୍ୱରାନ୍ୱିତକାରୀ-ଭାରତ (ଆଶା-ଇଣ୍ଡିଆ) କାର୍ଯ୍ୟକ୍ରମ ଅଧୀନରେ କର୍ମଶାଳା ଆୟୋଜନକୁ ତ୍ୱରାନ୍ୱିତ କରିବା ।


    ହାଉସିଂ ଓ ସହରାଞ୍ଚଳ ବ୍ୟାପାର ମନ୍ତ୍ରଣାଳୟ ସଚିବଶ୍ରୀ ଦୁର୍ଗାଶଙ୍କର ମିଶ୍ର କହିଲେ , ଏହି ଚ୍ୟାଲେଞ୍ଜରେ ବିଲ୍ଡିଂ ନିର୍ମାଣ ସହ ଜଡ଼ିତ ସମସ୍ତ ଅଂଶୀଦାର , ଟେକ୍ନୋଲଜି ପ୍ରଦାନକାରୀ , ନିର୍ମାଣ ଏଜେନ୍ସି , ଡେଭଲପର ଓ ଟେକ୍ନିକାଲ ଅନୁଷ୍ଠାନ ଅଂଶଗ୍ରହଣ କରିପାରିବେ । ସେ କହିଲେ , ହାଉସିଂ ଏବଂ ସହରାଞ୍ଚଳ ବ୍ୟାପାର ମନ୍ତ୍ରଣାଳୟ ଏବେ ପ୍ରଧାନମନ୍ତ୍ରୀ ଆୱାସ ଯୋଜନା-ସହରାଞ୍ଚଳ ( PMAY-U ) ମିଶନକୁ କାର୍ଯ୍ୟକାରୀ କରୁଛି । ଏହା ଅଧୀନରେ 2022 ସୁଦ୍ଧା ସବୁ ଯୋଗ୍ୟହିତାଧିକାରୀଙ୍କୁ ପକ୍କା ଘର ଯୋଗାଇବାକୁ ଲକ୍ଷ୍ୟ ରଖାଯାଇଛି । 2022 ସୁଦ୍ଧା ନିର୍ମାଣ ହେବାକୁ ଥିବା ପ୍ରାୟ 1କୋଟି ବାସଗୃହ ୟୁନିଟ ମଧ୍ୟରୁ ବର୍ତ୍ତମାନ ସୁଦ୍ଧା ମନ୍ତ୍ରଣାଳୟ ପ୍ରାୟ 70 ଲକ୍ଷ ବାସଗୃହକୁ ମଞ୍ଜୁରି ଦେଇସାରିଛି । ସେଥିମଧ୍ୟରୁ ପ୍ରାୟ 37 ଲକ୍ଷ ବାସଗୃହ ନିର୍ମାଣ ଚାଲିଛି ଏବଂ ପ୍ରାୟ 15 ଲକ୍ଷ ବାସଗୃହକୁ ହିତାଧିକାରୀଙ୍କୁ ଆବଣ୍ଟନ କରାଯାଇଛି ।


    ପାରମ୍ପରିକରୁ ନୂଆ ଟେକ୍ନୋଲଜିକୁ ପରିବର୍ତ୍ତନ କରାଯିବା ଦ୍ୱାରା ଜାତିସଂଘ ( UN ) , ପ୍ୟାରିସ ଜଳବାୟୁ ପରିବର୍ତ୍ତନ ସମ୍ମିଳନୀରେ ଧାର୍ଯ୍ୟ ଚିରନ୍ତନ ବିକାଶ ଲକ୍ଷ୍ୟକୁ ହାସଲ କରିବାରେ ଭାରତ ସମର୍ଥ ହେବ । ବିକଳ୍ପ , ସୃଜନଶୀଳ ଟେକ୍ନୋଲଜିକୁ ବ୍ୟବହାର ମାଧ୍ୟମରେ ପ୍ରାକୃତିକ ସମ୍ବଳ ସଂରକ୍ଷଣ , ନିର୍ମାଣ କାର୍ଯ୍ୟକଳାପକୁ ତ୍ୱରିତ୍ , ଶିଳ୍ପ ଓ ନିର୍ମାଣ ଧ୍ୱଂସାବଶେଷ ବର୍ଜ୍ୟ ବ୍ୟବହାର , ବାୟୁ ଓ ଶବ୍ଦ ପ୍ରଦୂଷଣ ହ୍ରାସ , ଜଳର ଯୁକ୍ତିସଙ୍ଗତ ବ୍ୟବହାର , ଶ୍ରମ ଉତ୍ପାଦକତା ବୃଦ୍ଧି , ବ୍ୟୟ ହ୍ରାସ , ନିରାପଦ ଓ ବିପର୍ଯ୍ୟୟ-ମୁକାବିଲାକାରୀ ବାସଗୃହ ଏବଂ ସବୁଦିନିଆ ବାସଗୃହ ଲକ୍ଷ୍ୟକୁ ପୂରଣ କରାଯାଇପାରିବ । ଏଭଳି ଏକ ଟେକ୍ନୋଲଜି ବ୍ୟବହାର କରି ନ୍ୟୁଇଣ୍ଡିଆ 2022 ଲକ୍ଷ୍ୟକୁ ପୂରଣ ପାଇଁ ଭାରତ ଯୋଜନା କରିଛି ।


    ଜ୍ଞାନ ଓ ବ୍ୟବସାୟ ଆଦାନପ୍ରଦାନ ପାଇଁ ବାସଗୃହ ନିର୍ମାଣ ସହ ଜଡ଼ିତ ସମସ୍ତ ଅଂଶୀଦାରଙ୍କୁ ଏକ ପ୍ଲାଟଫର୍ମ ଯୋଗାଇବା ଉଦ୍ଦେଶ୍ୟରେ ଏକ ବିଶାଳ ଏକ୍ସପୋ ଓ ସମ୍ମିଳନୀ ଆୟୋଜନ ହେବ । ଏହି କାର୍ଯ୍ୟକ୍ରମ ପ୍ରତି 2 ବର୍ଷରେ ଥରେ ଅନୁଷ୍ଠିତ ହେବ । ସାରା ବିଶ୍ୱରୁ ସୃଜନଶୀଳ ଟେକ୍ନୋଲଜି ପ୍ରଦାନକାରୀମାନେ ସେମାନଙ୍କ ଅଭିନବ ଟେକ୍ନୋଲଜିକୁ ପ୍ରଦର୍ଶନ କରିବେ । ସମ୍ଭାବ୍ୟ ଭବିଷ୍ୟତର ଟେକ୍ନୋଲଜିକୁ ମଧ୍ୟ ଏକ୍ସପୋରେ ଅଂଶଗ୍ରହଣ ପାଇଁ ଆହ୍ୱାନ କରାଯିବ ।


    ଅନ୍ୟ ଅଂଶୀଦାରଙ୍କ ମଧ୍ୟରେ ଏକାଡେମିଆ , ଟେକ୍ନିକାଲ ଅନୁଷ୍ଠାନର ବିଦ୍ୟାର୍ଥୀ , ଟେକ୍ନୋଲଜିଷ୍ଟ , ଇଞ୍ଜିନିୟର , ସ୍ଥପତି , ଗବେଷଣା ଓ ବିକାଶ ପ୍ରତିଷ୍ଠାନ ସମେତ ରାଜ୍ୟ ପିଡବ୍ଲ୍ୟୁଡି ଓ ହାଉସିଂ ବୋର୍ଡ ଭଳି ସରକାରୀ ଏଜେନ୍ସି ଏଥିରେ ପ୍ରତିନିଧି ଭାବେ ଭାଗନେବେ । ଗ୍ଲୋବାଲ ଟେକ୍ନୋଲଜି ପ୍ରଦାନକାରୀଙ୍କ ସହ ସହଭାଗିତାରେ ବିଭିନ୍ନ ପ୍ରକଳ୍ପ କାର୍ଯ୍ୟକାରୀରେ ସହଯୋଗିତା କରୁଥିବା ସ୍ଥାନୀୟ ପାର୍ଟନରମାନଙ୍କୁ ମଧ୍ୟ ଏଥିରେ ଅଂଶଗ୍ରହଣ ପାଇଁ ଆହ୍ୱାନ କରାଯିବ ।


    ******************

    
    
    (Release ID: 1560343) Visitor Counter : 1