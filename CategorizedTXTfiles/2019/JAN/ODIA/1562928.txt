      ରେଳ ମନ୍ତ୍ରଣାଳୟ

      ଶ୍ରୀ ପୀୟୁଷ ଗୋୟଲଙ୍କ ଦ୍ୱାରା ଆଇଇଏ ରିପୋର୍ଟ “ଫ୍ୟୁଚର ଅଫ ରେଲ” ଉନ୍ମୋଚିତ
      ରେଲବାଇରେ ବୃହତ ପୁଞ୍ଜି ନିବେଶ ଯୋଗୁଁ ବିଗତ ପାଞ୍ଚ ବର୍ଷ ମଧ୍ୟରେ ସୁରକ୍ଷା ବ୍ୟବସ୍ଥାରେ ଉନ୍ନତି, ବର୍ଷ ବର୍ଷ ଧରି ବିଳମ୍ବିତ ପ୍ରକଳ୍ପର କାମ ଶେଷ, ସେବାରେ ନୂତନ ତଥା ଅଭୂତପୂର୍ବ ପ୍ରଯୁକ୍ତିର ପ୍ରବେଶ : ପୀୟୁଷ ଗୋୟଲ
      ବନ୍ଦେ ଭାରତ ଏକ୍ସପ୍ରେସ ଏକ ଇଂଜିନିୟରିଂ ବିସ୍ମୟ ଯାହା ଟ୍ରେନ ପ୍ରସ୍ତୁତ କରିବା ଓ ଟ୍ରେନ ଯାତ୍ରା ପ୍ରତି ଆମ ଆଭିମୁଖ୍ୟ ପରିବର୍ତ୍ତନ କରିବ : ପୀୟୁଷ ଗୋୟଲ
      Posted On: 30 JAN 2019 8:15PM by PIB Bhubaneshwar


    ରେଳ ଓ କୋଇଲା ମନ୍ତ୍ରୀ ଶ୍ରୀ ପୀୟୁଷ ଗୋୟଲ ଆନ୍ତର୍ଜାତିକ ଶକ୍ତି ସଂସ୍ଥା (ଆଇଇଏ)ର ରିପୋର୍ଟ “ ଫ୍ୟୁଚର ଅଫ ରେଲ ” ଉନ୍ମୋଚନ କରିଛନ୍ତି । ରେଳବାଇ ବୋର୍ଡର ଅଧ୍ୟକ୍ଷ ଶ୍ରୀ ବିନୋଦ କୁମାର ଯାଦବ , କାର୍ଯ୍ୟନିର୍ବାହୀ ନିର୍ଦ୍ଦେଶକ , ଆନ୍ତର୍ଜାତିକ ଶକ୍ତି ସଂସ୍ଥା(ଆଇଇଏ) ଡଃ ଫାତି ବିରୋଲ , ଆନ୍ତର୍ଜାତିକ ରେଳ ସଂଘର ମହାନିର୍ଦ୍ଦେଶକ ଜାଁ ପିଅରିଲୁ ବିନକ୍ସ , ରେଳବାଇ ବୋର୍ଡର ସଦସ୍ୟ ଓ ରେଳ ମନ୍ତ୍ରଣାଳୟ ଓ ଆଇଇଏର ମାନ୍ୟଗଣ୍ୟ ବ୍ୟକ୍ତିମାନେ ଏହି ଅବସରରେ ଯୋଗ ଦେଇଥିଲେ ।


    ଏହି ଅବସରରେ ପୀୟୁଷ ଗୋୟଲ କହିଥିଲେ ଯେ , ଆଜି ମହାତ୍ମା ଗାନ୍ଧୀଙ୍କ ମୃତ୍ୟୁ ବାର୍ଷିକୀ ଓ ରେଳବାଇ ତାଙ୍କ ଜୀବନରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଥିଲା । ମୋହନରୁ ମହାତ୍ମା ପର୍ଯ୍ୟନ୍ତ ଯାତ୍ରାକୁ ନେଇ ପ୍ରସ୍ତୁତ ପ୍ରଜ୍ଞାପନ ମେଢ ଚଳିତ ବର୍ଷ ଗଣତନ୍ତ୍ର ଦିବସ ପରେଡରେ ପ୍ରଦର୍ଶିତ ହୋଇଥିଲା । ମହାତ୍ମା ଗାନ୍ଧୀଙ୍କ ବାଣୀ ସମଗ୍ର ବିଶ୍ୱ ପାଇଁ ବେଶ ତାତ୍ପର୍ଯ୍ୟପୂର୍ଣ୍ଣ ବୋଲି କହିବା ସହ ମହାତ୍ମାଙ୍କ ବକ୍ତବ୍ୟ “ ଯେଉଁଦିନ ପ୍ରେମର ଶକ୍ତି କ୍ଷମତାର ପ୍ରେମକୁ ପଛରେ ପକାଇବ ସେଦିନ ବିଶ୍ୱଶାନ୍ତିକୁ ଚିହ୍ନିବ ” ଆଜି ପର୍ଯ୍ୟନ୍ତ ଆମର ପଥ ପ୍ରଦର୍ଶକ ସାଜିଛି ବୋଲି ଗୋୟଲ କହିଥିଲେ ।


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱାଧୀନ ସରକାର ଦେଶର ଯୁବବର୍ଗଙ୍କୁ ଉତ୍ତମ ଭବିଷ୍ୟତ ଯୋଗାଇବାକୁ ବଦ୍ଧପରିକର ସେଥିପାଇଁ ଜଳବାୟୁ ପରିବର୍ତ୍ତନ ସହ ମୁକାବିଲା ଓ ନିର୍ଗମନ ସ୍ତର କମାଇବାକୁ ଉଦ୍ୟମ ଆରମ୍ଭ ହୋଇଛି । ରେଲବାଇରେ ବୃହତ ପୁଞ୍ଜି ନିବେଶ ଯୋଗୁଁ ବିଗତ ପାଞ୍ଚ ବର୍ଷ ମଧ୍ୟରେ ସୁରକ୍ଷା ବ୍ୟବସ୍ଥାରେ ଉନ୍ନତି , ବର୍ଷ ବର୍ଷ ଧରି ବିଳମ୍ବିତ ପ୍ରକଳ୍ପର କାମ ଶେଷ , ସେବାରେ ନୂତନ ତଥା ଅଭୂତପୂର୍ବ ପ୍ରଯୁକ୍ତି ପ୍ରବେଶ କରିଛି ।


    ଶ୍ରୀ ଗୋୟଲ କହିଥିଲେ ଯେ , ସ୍ୱଦେଶୀ ଜ୍ଞାନ କୌଶଳରେ ନିର୍ମିତ ବନ୍ଦେ ଭାରତ ଏକ୍ସପ୍ରେସ ଏକ ଇଂଜିନିୟରିଂ ବିସ୍ମୟ ଯାହା ଟ୍ରେନ ପ୍ରସ୍ତୁତ କରିବା ପାଇଁ ଆଭିମୁଖ୍ୟରେ ପରିବର୍ତ୍ତନ ଆଣିବା ସହ ଟ୍ରେନ ଯାତ୍ରାରେ ବୈପ୍ଳବିକ ପରିବର୍ତ୍ତନ କରିଛି । ଭାରତୀୟ ରେଳବାଇ ସଫଳତାର ସହିତ ଡିଜେଲ ଇଂଜିନକୁ ଇଲେକ୍ଟ୍ରିକ ଇଂଜିନରେ ପରିବର୍ତ୍ତନ କରୁଛି । ଏହି ପଦକ୍ଷେପ ଭାରତୀୟ ରେଳବାଇକୁ ବିଦ୍ୟୁତକରଣ କ୍ଷେତ୍ରରେ ଶତ ପ୍ରତିଶତ ଆଗେଇ ନେବ । ସେ କହିଛନ୍ତି ପାଞ୍ଚ ବର୍ଷ ତଳେ ସାରା ଦେଶରେ 600 କିଲୋମିଟର ରେଳଲାଇନର ବିଦ୍ୟୁତକରଣ ହୋଇଥିଲା , କିନ୍ତୁ କେବଳ ଗତବର୍ଷ 4000 କିଲୋମିଟର ବିଦ୍ୟୁତକରଣ ହୋଇଛି ଓ ଆସନ୍ତା ବର୍ଷ ସୁଦ୍ଧା 6000 କିଲୋମିଟର ବିଦ୍ୟୁତକରଣ ଲକ୍ଷ୍ୟ ରହିଛି । ଗୁଣବତ୍ତା ସଂପନ୍ନ , ନିରାପଦ , ଆରାମଦାୟକ , ପ୍ରଭାବଶାଳୀ , ବିଶ୍ୱସନୀୟ ଓ ଶସ୍ତା ପରିବହନ ପାଇଁ ଥିବା ଆଶାକୁ ରେଳବାଇ ବ୍ୟତୀତ ଅନ୍ୟ କୌଣସି ପରିବହନ ବ୍ୟବସ୍ଥା ପୂରଣ କରିପାରିବ ନାହିଁ ବୋଲି ସେ କହିଥିଲେ ।


    ରେଳବାଇ ବୋର୍ଡର ଅଧ୍ୟକ୍ଷ ଶ୍ରୀ ବିନୋଦ କୁମାର ଯାଦବ ନିଜ ପ୍ରାରମ୍ଭିକ ଭାଷଣରେ ବିଶ୍ୱ ଅର୍ଥନୀତିର ନିରନ୍ତର ବିକାଶରେ ରେଳବାଇ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିପାରିବ ବୋଲି କହିଥିଲେ । ଅନ୍ୟ ଯେକୌଣସି ପରିବହନ ବ୍ୟବସ୍ଥାଠାରୁ ରେଳ ପରିବହନ ଶକ୍ତି ସଂଚୟ କରିଥାଏ ଓ ପରିବେଶ ଅନୁକୂଳ ହୋଇଥାଏ । ନିଜକୁ ଦେଶର ବିକାଶର ଇଂଜିନରେ ପରିଣତ କରିବାକୁ ଭାରତୀୟ ରେଳବାଇ କ୍ଷମତା ବୃଦ୍ଧି ଓ ଭିତ୍ତିଭୂମି ବିକାଶ ଉପରେ କେନ୍ଦ୍ରୀଭୂତ ଥିବା ସେ କହିଛନ୍ତି ।


    “ ଫ୍ୟୁଚର ଅଫ ରେଲ ” ପ୍ରଥମ ଥର ପାଇଁ ପ୍ରକାଶିତ ଏକ ରିପୋର୍ଟ ଯେଉଁଥିରେ ଶକ୍ତି ଓ ପରିବେଶ କ୍ଷେତ୍ର ପ୍ରତି ଅବଦାନକୁ ନଜରରେ ରଖି ବର୍ତ୍ତମାନ ତଥା ଭବିଷ୍ୟତରେ ବିଶ୍ୱରେ ରେଳର ଆବଶ୍ୟକତାକୁ ନେଇ ବିଶ୍ଳେଷଣ ହୋଇଛି । ରିପୋର୍ଟରେ ପ୍ରଚଳିତ ଯୋଜନାର ପ୍ରଭାବ ଓ ଭବିଷ୍ୟତରେ ରେଳ ପାଇଁ ବନ୍ଦୋବସ୍ତ ଓ ଭବିଷ୍ୟତରେ ରେଳର ପ୍ରସାର ପାଇଁ ନୂଆ ନୂଆ ନୀତି ପ୍ରଣୟନ ସଂପର୍କରେ ଆଲୋଚନା ହୋଇଛି ।


    ଭାରତ ଉପରେ ପର୍ଯ୍ୟବସିତ ଏହି ବିଶ୍ୱସ୍ତରୀୟ ରିପୋର୍ଟ ଭାରତର ନିଆରା ସାମାଜିକ ଓ ଅର୍ଥନୈତିକ ବ୍ୟବସ୍ଥାରେ ରେଳବାଇର ଭୂମିକା , ନେଟୱର୍କକୁ ବ୍ୟାପକ କରି ଭାରତରେ ରେଳବାଇ ଅପ୍ରତିଦ୍ୱନ୍ଦୀ ହେବାର ଚିରସ୍ଥାୟୀ ସମ୍ଭାବନା ସଂପର୍କରେ ଆଲୋକପାତ କରୁଛି ।

    
    
    (Release ID: 1562928) Visitor Counter : 1