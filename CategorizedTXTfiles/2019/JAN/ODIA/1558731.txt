      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      2017-18 ଠାରୁ 2019-20 ବର୍ଷ ଲାଗି "ପରିବାର କଲ୍ୟାଣ ଓ ସ୍ୱାସ୍ଥ୍ୟ ସମ୍ବନ୍ଧୀୟ ଅନ୍ୟ ଉପାୟ ଲାଗି ସାମଗ୍ରୀକ କାର୍ଯ୍ୟ ଯୋଜନା' ଜାରି ରଖିବା ପ୍ରସ୍ତାବକୁ କ୍ୟାବିନେଟର ମଞ୍ଜୁରି
      Posted On: 02 JAN 2019 8:24PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଅର୍ଥନୈତିକ ବ୍ୟାପାର ସଂକ୍ରାନ୍ତ କ୍ୟାବିନେଟ ସମିତି (ସିସିଇଏ) ଚତୁର୍ଦ୍ଦଶ ଅର୍ଥ ଆୟୋଗଙ୍କ ବର୍ଷ 2017-18 ଠାରୁ ଆରମ୍ଭ କରି ବର୍ଷ 2019-20 ପର୍ଯ୍ୟନ୍ତ ଅବଧି କାଳରେ "ପରିବାର କଲ୍ୟାଣ ଏବଂ ସ୍ୱାସ୍ଥ୍ୟ ସମ୍ବନ୍ଧୀୟ ଅନ୍ୟ ଉପାୟ ଲାଗି ସାମଗ୍ରୀକ ଯୋଜନା ' ଅଧୀନରେ 5ଟି ଯୋଜନା ଜାରି ରଖିବା ପ୍ରସ୍ତାବକୁ ମଞ୍ଜୁର କରିଛନ୍ତି ।


    ବ୍ୟୟ :


    ଚତୁର୍ଦ୍ଦଶ ଅର୍ଥ ଆୟୋଗଙ୍କ ବର୍ଷ 2017-18 ଠାରୁ ଆରମ୍ଭ କରି 2019-20 ପର୍ଯ୍ୟନ୍ତ ଅବଧି କାଳରେ ଏହି ଯୋଜନା ପାଇଁ ସର୍ବମୋଟ 2381.84 କୋଟି ଟଙ୍କାର ଅର୍ଥରାଶି ବ୍ୟୟ କରାଯିବ ଏବଂ ଏହାର ଶତପ୍ରତିଶତ ଅର୍ଥ ଯୋଗାଣ କେନ୍ଦ୍ର ସରକାରଙ୍କ ବଜେଟ ସହାୟତା ଜରିଆରେ କରାଯିବ ।


    ଲାଭ :


    ଗର୍ଭ-ନିରୋଧକଗୁଡ଼ିକର ସାମାଜିକ ବିପଣନ ଏବଂ ଗର୍ଭ-ନିରୋଧକଗୁଡ଼ିକର ନିଃଶୁଳ୍କ ଯୋଗାଣ ଭଳି ଉପାଦାନଗୁଡ଼ିକୁ ସ୍ୱତନ୍ତ୍ର ଭାବେ ନିମ୍ନ ଆୟ ବର୍ଗରେ ସାମିଲ ଲୋକମାନଙ୍କୁ ଲକ୍ଷ୍ୟ ରଖି ନିର୍ଦ୍ଧାରଣ କରାଯାଇଛି । ତେବେ , ସାମଗ୍ରୀକ ଭାବେ ଏହି ଯୋଜନା କୌଣସି ନିର୍ଦ୍ଦିଷ୍ଟ ସମୂହ କିମ୍ବା ଶ୍ରେଣୀ ମଧ୍ୟରେ ସୀମିତ ରହିବ ନାହିଁ ଏବଂ ଏଥିରେ ସାରା ଦେଶର ଜନସଂଖ୍ୟକୁ କଭର କରାଯିବାର ବ୍ୟବସ୍ଥା ରହିଛି ।


    ପ୍ରଭାବ :


    ପ୍ରସ୍ତାବରେ ସାମିଲ 5ଟି ଯୋଜନା ରାଷ୍ଟ୍ରୀୟ ସ୍ୱାସ୍ଥ୍ୟ ନୀତି (ଏନଏଚପି) 2017 ଏବଂ ନିରନ୍ତର ବିକାଶ ଲକ୍ଷ୍ୟ (ଏସଡିଜି) ରୂପରେ ବ୍ୟକ୍ତ କରାଯାଇଥିବା ଅନ୍ତର୍ଜାତୀୟ ପ୍ରତିବଦ୍ଧତା ମଧ୍ୟରେ ନିହିତ ଲକ୍ଷ୍ୟ ଏବଂ ଉଦ୍ଦେଶ୍ୟକୁ ହାସଲ କରିବା ଦୃଷ୍ଟିରୁ ଅତ୍ୟନ୍ତ ଗୁରୁତ୍ୱପୂର୍ଣ୍ଣ ଅଟେ । "ଏନଏନଏ ' ଯୋଜନାରେ ସଚେତନତା ବଢ଼ାଇବା ସହିତ ସ୍ୱାସ୍ଥ୍ୟ ସେବାର ଅଧିକ ଉପଲବ୍ଧତା ଜରିଆରେ ସ୍ୱାସ୍ଥ୍ୟସେବାର ଦାବି କରିବା ସମ୍ପର୍କରେ ଲୋକମାନଙ୍କ ବ୍ୟବହାରରେ ଉନ୍ନତି ଆଣିବାର ମହତ୍ୱାକାଂକ୍ଷୀ ଲକ୍ଷ୍ୟ ରଖାଯାଇଛି । "ଏଚଏସଏଚଆର ' ର ଆକାରରେ ଅନ୍ୟ ଉପାଦାନ ଦ୍ୱାରା ଭାରତ ସରକାରଙ୍କ ଦ୍ୱାରା ପରିଚାଳିତ ସମସ୍ତ ସ୍ୱାସ୍ଥ୍ୟ କାର୍ଯ୍ୟକ୍ରମ/ଯୋଜନାର ପ୍ରଗତି ଉପରେ ତୀକ୍ଷ୍ଣ ଦୃଷ୍ଟି ରଖିବାରେ ସହାୟତା ମିଳିପାରିବ । ଏହାଦ୍ୱାରା ନିର୍ଦ୍ଧାରିତ ସମୟରେ ଏଥିରେ ଆବଶ୍ୟକ ସୁଧାର ଆଣିବାରେ ସହାୟକ ହେବ । ଗର୍ଭ-ନିରୋଧକର ନିଃଶୁଳ୍କ ବିତରଣ ଏବଂ ସାମାଜିକ ବିପଣନ ଦ୍ୱାରା ଜନସଂଖ୍ୟାରେ ସ୍ଥିରତା ଆସିବା ବ୍ୟତୀତ ଶିଶୁ ଏବଂ ମା ' ମାନଙ୍କର ଉନ୍ନତ ସ୍ୱାସ୍ଥ୍ୟ ସୁନିଶ୍ଚିତ କରିବା ମଧ୍ୟ ସମ୍ଭବ ହୋଇପାରିବ ।


    କାର୍ଯ୍ୟାନ୍ୱୟନ ରଣନୀତି ଏବଂ ଲକ୍ଷ୍ୟ


    ଏହାର ଅନ୍ତର୍ଗତ ମୁଖ୍ୟ ଉଦ୍ଦେଶ୍ୟ ରାଷ୍ଟ୍ରୀୟ ସ୍ୱାସ୍ଥ୍ୟ ନୀତି 2017ର ଗୁରୁତ୍ୱପୂର୍ଣ୍ଣ ଲକ୍ଷ୍ୟଗୁଡ଼ିକ ସହିତ ସେହି ନିରନ୍ତର ବିକାଶ ଲକ୍ଷ୍ୟ (ଏସଡିଜି)ଗୁଡ଼ିକୁ ମଧ୍ୟ ନିଜ ପକ୍ଷରୁ ଆବଶ୍ୟକ ସହଯୋଗ ପ୍ରଦାନ କରିବା , ଯେଉଁଥିରେ ସ୍ୱାକ୍ଷର କରିଥିବା ଦେଶଗୁଡ଼ିକ ମଧ୍ୟରେ ଭାରତ ସାମିଲ ରହିଛି । ମିଡିଆ/ଆଇଆଇସି ଯୋଗାଯୋଗ ଜରିଆରେ କରାଯାଉଥିବା ପ୍ରୟାସର ଉଦ୍ଦେଶ୍ୟ , ରୋଗୀ ଲୋକମାନଙ୍କ ଯତ୍ନଠାରୁ ଆହୁରି ଅଧିକ ଆରୋଗ୍ୟ (ୱେଲନେସ)ର ଅବଧାରଣା ଦିଗରେ ଅଗ୍ରସର ହେବା । ଏଥିପାଇଁ ପାରମ୍ପରିକ ଏବଂ ସୋସିଆଲ ମିଡିଆ ସହ ଜଡ଼ିତ ସମସ୍ତ ସମ୍ବଳର ଉପଯୋଗ କରାଯିବ । ଗର୍ଭ-ନିରୋଧର ନିଃଶୁଳ୍କ ବିତରଣ ଏବଂ ସାମାଜିକ ବିପଣନ ଲକ୍ଷ୍ୟ ହେଉଛି- ଆଧୁନିକ ଗର୍ଭ-ନିରୋଧକ ପ୍ରସାର ହାର (ଏମସିପିଆର)କୁ ଉନ୍ନତ କରିବା , ପରିବାର ନିୟୋଜନରେ ସହାୟତା କରିବା ଏବଂ ଜନସଂଖ୍ୟାରେ ସ୍ଥିରତା ସୁନିଶ୍ଚିତ କରିବା । "ଏନଏଫଏଚଏସ ' ର ଲକ୍ଷ୍ୟ ହେଉଛି ସ୍ୱାସ୍ଥ୍ୟ ସମ୍ବନ୍ଧୀୟ ସମସ୍ତ ସଂକେତକ ସହ ଜଡ଼ିତ ବିଶ୍ୱସନୀୟ ତଥ୍ୟ ଉପଲବ୍ଧ କରିବା ।


    ସମସ୍ତ 5ଟି ଯୋଜନା ବାସ୍ତବରେ କେନ୍ଦ୍ରୀୟ କ୍ଷେତ୍ର ଯୋଜନା ଅଟେ , ଏଥିପାଇଁ ଶତ-ପ୍ରତିଶତ ଅର୍ଥ ଯୋଗାଣ କେନ୍ଦ୍ର ସରକାରଙ୍କ ଦ୍ୱାରା କରାଯାଇଥାଏ । ଯାହା ନିମ୍ନରେ ଦିଆଗଲା :


    କ. ସୁସ୍ଥ ନାଗରିକ ଅଭିଯାନ (ଏସଏନଏ) : ଏହାର ଉଦ୍ଦେଶ୍ୟ ହେଉଛି ଭାରତର ସମସ୍ତ ବୟସର ଲୋକ/ମହିଳା-ପୁରୁଷ/ସମସ୍ତ ସ୍ଥାନରେ ରହୁଥିବା ଲୋକମାନଙ୍କ ମଧ୍ୟରେ ସଚେତନତା ବଢ଼ାଇବା ଲାଗି ସ୍ୱାସ୍ଥ୍ୟ ସମ୍ବନ୍ଧୀୟ ପ୍ରସଙ୍ଗ ସହ ଜଡ଼ିତ ସୂଚନାର ପ୍ରଚାର-ପ୍ରସାର କରିବା ସହିତ ଉନ୍ନତ ଜୀବନଶୈଳୀକୁ ପ୍ରୋତ୍ସାହନ ଦେବା ଏବଂ ନାଗରିକମାନଙ୍କ ସଶକ୍ତିକରଣ କରିବା । ତିନି ବର୍ଷ ଲାଗି 1030.15 କୋଟି ଟଙ୍କାର ଆନୁମାନିକ ବ୍ୟୟବରାଦ ସହିତ ଏନଏନଏକୁ ମଞ୍ଜୁରି ଦିଆଯାଇଛି ।


    ଖ. ଗର୍ଭ-ନିରୋଧକଗୁଡ଼ିକୁ ନିଃଶୁଳ୍କ ଯୋଗାଣ : ଏହାର ଉଦ୍ଦେଶ୍ୟ ରାଜ୍ୟଗୁଡ଼ିକୁ କଣ୍ଡୋମ/ନିରୋଧ , ଗର୍ଭନିରୋଧକ ବଟିକା , ଗର୍ଭାବସ୍ଥା ପରୀକ୍ଷଣ କିଟ ସହିତ ଅନ୍ୟ ଗର୍ଭନିରୋଧକଗୁଡ଼ିକର ନିଃଶୁଳ୍କ ଯୋଗାଣ କରିବା । ଯାହାଦ୍ୱାରା ମା ' ଏବଂ ଶିଶୁଙ୍କ ସ୍ୱାସ୍ଥ୍ୟରେ ଉନ୍ନତି ଆସିବ ଏବଂ ଏହା ସହିତ ଜନସଂଖ୍ୟାରେ ସ୍ଥିରତା ମଧ୍ୟ ଅଣାଯାଇପାରିବ ।


    ଗ. ଏମଆଇଏସ ଯୋଜନାର ନାମ ଏବେ ସ୍ୱାସ୍ଥ୍ୟ ସର୍ବେକ୍ଷଣ ଏବଂ ସ୍ୱାସ୍ଥ୍ୟ ଗବେଷଣା (ଏଚଏସଏଚଆର) ରଖିବାର ପ୍ରସ୍ତାବ : ଏହାର ଉଦ୍ଦେଶ୍ୟ ଭାରତ ଏବଂ ଏହାର ରାଜ୍ୟଗୁଡ଼ିକ ଲାଗି ଜନସଂଖ୍ୟା , ସ୍ୱାସ୍ଥ୍ୟ ଏବଂ ପୁଷ୍ଟିସାଧନ ସହ ଜଡ଼ିତ ତଥ୍ୟକୁ ହାସଲ କରିବା । ସମୟ ବ୍ୟବଧାନରେ ରାଷ୍ଟ୍ରୀୟ ପରିବାର ସ୍ୱାସ୍ଥ୍ୟ ସର୍ବେକ୍ଷଣ (ଏନଏଫଏଚଏସ) କରି ମଧ୍ୟ ଏହି ତଥ୍ୟକୁ ହାସଲ କରାଯିବ , ଯାହା ସାରା ବିଶ୍ୱରେ ନିଜ ଶ୍ରେଣୀର ସବୁଠୁ ବଡ଼ ସର୍ବେକ୍ଷଣ ମଧ୍ୟରୁ ଅନ୍ୟତମ । ଏନଏଫଏଚଏସ ଜିଲ୍ଲାସ୍ତର ପର୍ଯ୍ୟନ୍ତ ନୀତି ଏବଂ କାର୍ଯ୍ୟକ୍ରମ ଲାଗି ଗୁରୁତ୍ୱପୂର୍ଣ୍ଣ ତଥ୍ୟ ଉପଲବ୍ଧ କରିଥାଏ ।


    ଘ. ଗର୍ଭ ନିରୋଧକଗୁଡ଼ିକର ସାମାଜିକ ବିପଣନ : ଏହାର ଉଦ୍ଦେଶ୍ୟ ସୁଲଭ ମୂଲ୍ୟରେ ନିମ୍ନ ଆୟବର୍ଗଙ୍କ ପାଇଁ ପରିବାର ନିୟୋଜନ ସହ ଜଡ଼ିତ ଉତ୍ପାଦ ଏବଂ ସେବାର ବ୍ରାଣ୍ଡିଂ , ଆକର୍ଷଣୀୟ ପ୍ୟାକେଜିଂ , ବିପଣନ ଏବଂ ବିକ୍ରି କରିବା ଅଟେ ।


    ଙ. ଜନସଂଖ୍ୟା ଗବେଷଣା କେନ୍ଦ୍ର (ପିଆରସି): ଏହାର ଉଦ୍ଦେଶ୍ୟ ପିଆରସି , ବିଶେଷ କରି ସେହି କେନ୍ଦ୍ରଗୁଡ଼ିକ ସହିତ ଜଡ଼ିତ ଯୋଜନାର କୌଣସି ତୃତୀୟ ପକ୍ଷ ( Third Party ) ଦ୍ୱାରା ଆକଳନ କରିବା , ଯାହାକୁ ଆଗକୁ ଜାରି ରଖିବା ଲାଗି ବିଚାର କରାଯାଉଛି ।


    **********

    
    
    (Release ID: 1558731) Visitor Counter : 1