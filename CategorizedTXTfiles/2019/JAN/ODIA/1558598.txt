      ଆଣବିକ ଶକ୍ତି ବିଭାଗ

      ପୋଷଣୀୟ ବିକାଶ ଲାଗି ଭାରତ-ଫ୍ରାନ୍ସ ରାଜିନାମା
      Posted On: 03 JAN 2019 3:56PM by PIB Bhubaneshwar


    ନିକଟରେ ଫ୍ରାନ୍ସର ବୈଦେଶିକ ମନ୍ତ୍ରୀଙ୍କ ଭାରତ ଗସ୍ତ ବେଳେ ଉଭୟ ସରକାର 2018 ମସିହାରେ ସ୍ୱାକ୍ଷରିତ ଶିଳ୍ପଭିତ୍ତିକ ସହଯୋଗ କାର୍ଯ୍ୟକ୍ରମର ପ୍ରଗତିରେ ସନ୍ତୋଷ ବ୍ୟକ୍ତି କରିଥିଲେ । ଏହି ସହଯୋଗ ରାଜିନାମା ଭାରତୀୟ ଆଣବିକ ଶକ୍ତି ନିଗମ ଲିମିଟେଡ଼ ( NPCIL ) ଏବଂ ଫ୍ରାନ୍ସର ଇଲେକ୍ଟ୍ରିସାଇଟ ଡ଼େ ଫ୍ରାନ୍ସ ( EDF ) ମଧ୍ୟରେ ସ୍ୱାକ୍ଷରିତ ହୋଇଛି । ଏହାକୁ ଶୈଳ୍ପିକ ଭିତ୍ତିରେ ଆଗକୁ ଆଗେଇ ନେବା ସକାଶେ ଉଭୟ ପକ୍ଷ ଏବେ କାର୍ଯ୍ୟ କରୁଛନ୍ତି ।


    ଭାରତ ଓ ଫ୍ରାନ୍ସ ଏବେ ଜଳବାୟୁ ପରିବର୍ତ୍ତନକୁ ନିୟନ୍ତ୍ରଣ କରିବା ଦିଗରେ କାର୍ଯ୍ୟ କରୁଥିବା ବିଶ୍ୱର ଦୁଇଟି ପ୍ରମୁଖ ରାଷ୍ଟ । 2018 ମସିହା ମାର୍ଚ୍ଚ 11 ତାରିଖ ଦିନ ନୂଆଦିଲ୍ଲୀଠାରେ ଆୟୋଜିତ ଅନ୍ତରାଷ୍ଟ୍ରୀୟ ସୌର ସଂଗଠନ ( ISA )ର ପ୍ରତିଷ୍ଠା ସମ୍ମିଳନୀକୁ ଉଭୟ ଭାରତ ଓ ଫ୍ରାନ୍ସଙ୍କ ମିଳିତ ଆନୁକୂଲ୍ୟରେ ସମ୍ପନ୍ନ କରାଯାଇଥିଲା । ସେହିଭଳି 2018 ମସିହା ଅକ୍ଟୋବର 2 ତାରିଖଠାରୁ 5 ତାରିଖ ପର୍ଯ୍ୟନ୍ତ ନୂଆଦିଲ୍ଲୀରେ ଅନୁଷ୍ଠିତ ଏହାର ପ୍ରଥମ ସାଧାରଣ ପରିଷଦ ବୈଠକରେ ମିଳିତ ଭାବେ ଜଳବାୟୁ ପରିବର୍ତ୍ତନକୁ ରୋକିବା ସକାଶେ ଉଭୟ ପକ୍ଷ ନିଜ ନିଜର ପ୍ରତିବଦ୍ଧତା ପ୍ରକଟ କରିଥିଲେ ।


    ଆଇଏଏସ୍‌ ଇତି ମଧ୍ୟରେ ଏକ ଆନ୍ତର୍ଜାତିକ ତଥା ଆନ୍ତଃସରକାରୀ ଚୁକ୍ତିଭିତ୍ତିକ ସଂଗଠନରେ ପରିଣତ ହୋଇଛି ଏବଂ ଏହାର ମୁଖ୍ୟାଳୟ ଭାରତରେ ରହିଛି । ଆନ୍ତର୍ଜାତିକ ସୌର ସଂଗଠନ ( ISA ) ଫ୍ରେମୱାର୍କ ରାଜିନାମାର 71ଟି ରାଷ୍ଟ୍ରଙ୍କ ମଧ୍ୟରୁ ଏବେ ସୁଦ୍ଧା 48ଟି ରାଷ୍ଟ୍ର ସେମାନଙ୍କର ସ୍ୱୀକୃତି ପତ୍ର ଦାଖଲ କରିସାରିଛନ୍ତି । ଭାରତ ଏବଂ ଫ୍ରାନ୍ସ ଆଫ୍ରିକାର ସ୍ଥିରତା ଏବଂ ସମୃଦ୍ଧି ସକାଶେ ପାରସ୍ପରିକ ସହଯୋଗ ଏବଂ ସମର୍ଥନ ଭିତ୍ତିରେ ସମାନ ସ୍ୱାର୍ଥ ଉଦ୍ଦେଶ୍ୟରେ କାର୍ଯ୍ୟ କରିବାକୁ ସହମତ ହୋଇଛନ୍ତି । ସେଥି ମଧ୍ୟରେ ବିକାଶମୂଳକ ପ୍ରୟାସ କାର୍ଯ୍ୟକ୍ରମ ମାଧ୍ୟମରେ ଦକ୍ଷତା ବୃଦ୍ଧି ଏବଂ ମିଳିତ ପ୍ରକଳ୍ପ ଭଳି ଯୋଜନାମାନ ସାମିଲ ।


    ଆଫ୍ରିକା ସମ୍ବନ୍ଧୀୟ ଦ୍ୱିତୀୟ ଭାରତ-ଫ୍ରାନ୍ସ ଆଲୋଚନା 2018 ମସିହା ଡ଼ିସେମ୍ବର 11 ତାରିଖ ଦିନ ଅନୁଷ୍ଠିତ ହୋଇଥିଲା ଏବଂ ସେଥିରେ ଆଫ୍ରିକାର ସର୍ବାଧୁନିକ ବିକାଶ ଦିଗରେ ଉଭୟ ପକ୍ଷ ମତ ବିନିମୟ କରିଥିଲେ । ସେଥି ମଧ୍ୟରେ ଆଫ୍ରିକାରେ ଶାନ୍ତି , ସ୍ଥିରତା ଏବଂ ସମୃଦ୍ଧି ପାଇଁ ମିଳିତ ପ୍ରୟାସ ଉପରେ କଥାବାର୍ତ୍ତା ଅନୁଷ୍ଠିତ ହୋଇଥିଲା ।


    2018 ମସିହା ମାର୍ଚ୍ଚ ମାସରେ ଫ୍ରାନ୍ସ ରାଷ୍ଟ୍ରପତି ଇମାନୁଏଲ ମାକ୍ରନଙ୍କ ଭାରତ ଗସ୍ତ ବେଳେ ଉଭୟ ନେତା ଆଫ୍ରିକାରେ ମିଳିତ ପ୍ରକଳ୍ପମାନ କାର୍ଯ୍ୟକାରୀ କରିବା ଦିଗରେ ସେମାନଙ୍କର ଆଗ୍ରହକୁ ଦୋହରାଇଥିଲେ । ସେହିଭଳି ଅନ୍ୟାନ୍ୟ ପ୍ରକଳ୍ପ ଯାହାକି କାର୍ଯ୍ୟକାରୀ କରାଯିବାର ଅଛି ସେ ସଂପର୍କରେ ମଧ୍ୟ ବିସ୍ତୃତ ଆଲୋଚନା ଅନୁଷ୍ଠିତ ହୋଇଥିଲା ।


    କେନ୍ଦ୍ର ଉତ୍ତର ପୂର୍ବାଞ୍ଚଳ କ୍ଷେତ୍ର ବିକାଶ (ସ୍ୱାଧୀନ ଦାୟିତ୍ୱ) ରାଷ୍ଟ୍ର ମନ୍ତ୍ରୀ , ପ୍ରଧାନମନ୍ତ୍ରୀ କାର୍ଯ୍ୟାଳୟ , କାର୍ମିକ , ଜନ ଅଭିଯୋଗ ଓ ପେନସନ୍‌ , ଆଣବିକ ଶକ୍ତି ଓ ମହାକାଶ ବିଭାଗ ରାଷ୍ଟ୍ର ମନ୍ତ୍ରୀ ଡକ୍ଟର ଜୀତେନ୍ଦ୍ର ସିଂହ ରାଜ୍ୟସଭାରେ ଏକ ପ୍ରଶ୍ନର ଲିଖିତ ଉତ୍ତର ରଖି ଆଜି ଏହି ସୂଚନା ପ୍ରଦାନ କରିଛନ୍ତି ।


    ****************

    
    
    (Release ID: 1558598) Visitor Counter : 25