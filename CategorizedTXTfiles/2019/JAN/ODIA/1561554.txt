      ରାଷ୍ଟ୍ରପତିଙ୍କ ସଚିବାଳୟ

      ଭାରତର ରାଷ୍ଟ୍ରପତି ଶ୍ରୀ ରାମନାଥ କେବିନ୍ଦଙ୍କ 70ତମ ଗଣତନ୍ତ୍ର ଦିବସର ପୂର୍ବସନ୍ଧ୍ୟାରେ ରାଷ୍ଟ୍ର ଉଦ୍ଦେଶ୍ୟରେ ବାର୍ତ୍ତା
      Posted On: 25 JAN 2019 6:14PM by PIB Bhubaneshwar


    ମୋର ପ୍ରିୟ ଦେଶବାସୀଗଣ ,


    1. 70ତମ ଗଣତନ୍ତ୍ର ଦିବସର ପୂର୍ବ ସନ୍ଧ୍ୟାରେ , ଆପଣ ସମସ୍ତଙ୍କୁ , ମୋର ହାର୍ଦ୍ଦିକ ଶୁଭକାମନା!


    ଏହି ଦିବସ , ଗଣତନ୍ତ୍ରରେ ଆଧାରିତ ଆମର ଗଣରାଜ୍ୟର ଉଚ୍ଚ ଆଦର୍ଶକୁ ସ୍ମରଣ କରିବାର ହେଉଛି ଅବସର । ଏହି ଦିବସ ଦେଶର ସମସ୍ତ ନାଗରିକମାନଙ୍କ ପାଇଁ ସ୍ୱାଧୀନତା , ସମାନତା ଏବଂ ଭାଇଚାରାର ଆଦର୍ଶ ପ୍ରତି ନିଜର ଆସ୍ଥାକୁ ଦୋହରାଇବାର ଅବସର ଅଟେ । ଆଉ ଏହି ସବୁଠାରୁ ଉଦ୍ଧ୍ୱର୍ରେ ଆମର ଗଣତନ୍ତ୍ର ଦିବସ , ଆମେ ସମସ୍ତେ ଭାରତୀୟ ହେବାର ଗୌରବକୁ ଅନୁଭବ କରିବାର ମଧ୍ୟ ହେଉଛି ଅବସର ।


    2. ଆମ ଗଣତନ୍ତ୍ର ପାଇଁ ଏହି ବର୍ଷ ହେଉଛି ସ୍ୱତନ୍ତ୍ର ଭାବେ ମହତ୍ୱପୂର୍ଣ୍ଣ । ଚଳିତ ବର୍ଷ 2 ଅକ୍ଟୋବରକୁ , ଆମେ ରାଷ୍ଟ୍ରପିତା ମହାତ୍ମାଗାନ୍ଧିଙ୍କ 150 ତମ ଜୟନ୍ତୀ ପାଳନ କରିବା । ଗାନ୍ଧିଜୀ , ଆମ ସମସ୍ତଙ୍କୁ ଏକ ନୂତନ ଦିଗ ଦେଖାଇଥିଲେ । ସେ ଭାରତର ହିଁ ନୁହେଁ ବରଂ ଏସିଆ , ଆଫ୍ରିକା ତଥା ଦୁନିଆର ଆହୁରି ଅନେକ ଦେଶରେ ସାମ୍ରାଜ୍ୟବାଦକୁ ଅନ୍ତ କରିବା ପାଇଁ , ଲୋକମାନଙ୍କ ମଧ୍ୟରେ ଆତ୍ମ-ବିଶ୍ୱାସ ଏବଂ ପ୍ରେରଣାର ସଂଚାର କଲେ ଆଉ ସେ ସ୍ୱାଧୀନତାର ପଥ ଦେଖାଇଲେ । ବାପୁ , ଆଜି ମଧ୍ୟ , ଆମର ଗଣତନ୍ତ୍ର ପାଇଁ ହେଉଛନ୍ତି ନୈତିକତାର ପ୍ରକାଶପୁଞ୍ଜ । ଆଜି ମଧ୍ୟ ତାଙ୍କ ଜୀବନ ଏବଂ ତାଙ୍କ ଶିକ୍ଷା ଆମର ନୀତି ଏବଂ କାର୍ଯ୍ୟ-କଳାପର ମାନଦଣ୍ଡ । ମହାତ୍ମାଗାନ୍ଧିଙ୍କର 150 ତମ ଜୟନ୍ତୀ , କେବଳ ଭାରତରେ ହିଁ ନୁହେଁ ବରଂ ସମଗ୍ର ବିଶ୍ୱ ପାଇଁ , ତାଙ୍କ ଆଦର୍ଶକୁ ଗଭୀରତାର ସହ ବୁଝିବା , ଆପଣାଇବା ଆଉ କାର୍ଯ୍ୟରେ ପରିଣତ କରିବାର ଅବସର ଅଟେ ।


    3. ଗାନ୍ଧିଜୟନ୍ତୀର କିଛି ଦିନ ପରେ , 26 ନଭେମ୍ବରକୁ , ଆମେ ସମସ୍ତେ ନିଜର ‘ ସମ୍ବିଧାନ ଦିବସ ’ ର 70ତମ ବର୍ଷପୂର୍ତ୍ତି ପାଳନ କରିବା । 26 ନଭେମ୍ବର 1949ର ଐତିହାସିକ ଦିନ , ନିଜ ସମ୍ବିଧାନ ସଭା ମାଧ୍ୟମରେ ଆମେ ସବୁ ଭାରତୀୟ ନିଜ ସମ୍ବିଧାନକୁ ଗ୍ରହଣ କଲେ ତଥା ନିଜକୁ ସମର୍ପିତ କଲେ । ତାହାର ଠିକ ଦୁଇ ମାସ ପରେ 26 ଜାନୁୟାରୀ 1950କୁ ଆମେ ଆମ ସମ୍ବିଧାନକୁ ଲାଗୁ କଲେ , ଆଉ ଭାରତ ଏକ ଗଣରାଜ୍ୟ ରୂପରେ ପ୍ରତିଷ୍ଠା ହେଲା । ଆମ ସମ୍ବିଧାନ , ଆମର ଗଣରାଜ୍ୟର ହେଉଛି ଆଧାରଶୀଳା । ଏହା ହେଉଛି ଏକ ଦୂରଦର୍ଶୀ ଏବଂ ଜୀବନ୍ତ ଦସ୍ତାବେଜ । ଉଚ୍ଚ ଆଦର୍ଶ ଏବଂ ଦେଶ-ପ୍ରେମରେ ଓତଃ-ପ୍ରୋତ , ସମ୍ବିଧାନ-ସଭାର ବିଦ୍ୱାନ ସଦସ୍ୟମାନେ ଏହାର ରଚନା କରିଥିଲେ । ଗଣତନ୍ତ୍ର ଦିବସ ଅବସରରେ , ସମ୍ବିଧାନର ରଚନା କରିଥିବା ପ୍ରମୁଖ ଶିଳ୍ପୀ , ବାବା ସାହେବ ଡକ୍ଟର ଭିମରାଓ ଆମ୍ବେଦକରଙ୍କ ଯୋଗଦାନ ବିଶେଷ ଭାବେ ସ୍ମରଣୀୟ ।


    4. ଆମ ଦେଶ , ବର୍ତ୍ତମାନ ଏକ ମହତ୍ୱପୂର୍ଣ୍ଣ ସ୍ଥିତିରେ ରହିଛି । ଆମର ଆଜିର ନିର୍ଣ୍ଣୟ ଏବଂ କାର୍ଯ୍ୟକଳାପ , ଏକବିଂଶ ଶତାବ୍ଦୀର ଭାରତର ସ୍ୱରୂପ ନିର୍ଦ୍ଧାରିତ କରିବ । ଏକାଠି ହୋଇ , ନିଜର ପ୍ରୟାସର ବଳରେ , ଏହି ଶତାବ୍ଦୀକୁ ଭାରତର ଶତାବ୍ଦୀ କରିବାର ଆବସର ଆମ ସମସ୍ତଙ୍କ ସାମ୍ନାରେ ଅଛି । ଏଥିପାଇଁ , ରାଷ୍ଟ୍ରନିର୍ମାଣ ଦୃଷ୍ଟିରେ ଆଜିର ଏହି ସମୟ ଆମ ସମସ୍ତଙ୍କ ପାଇଁ ହେଉଛି ସେତିକି ହିଁ ମହତ୍ୱପୂର୍ଣ୍ଣ ଯେତିକି ଆମର ଦେଶବାସୀଙ୍କ ପାଇଁ ସ୍ୱାଧୀନ ଭାରତର ପ୍ରାରମ୍ଭିକ ସମୟରେ ଥିଲା ।


    5. ସ୍ୱାଧୀନତା ସଂଗ୍ରାମୀମାନଙ୍କ ଉଚ୍ଚ ଆଦର୍ଶରେ ଚାଲି ଆମେ ସ୍ୱାଧୀନତା ହାସଲ କରିଥିଲେ । ଜନତାଙ୍କୁ ସର୍ବଶ୍ରେଷ୍ଠ ବିବେଚନା କରିବାର ମୂଲ୍ୟ ଆମର ଗଣତନ୍ତ୍ରକୁ ବର୍ତ୍ତମାନର ସ୍ୱରୂପ ପ୍ରଦାନ କଲା । ସେହି ଆଦର୍ଶ ଏବଂ ମୂଲ୍ୟ , ଗଣତନ୍ତ୍ର ଏବଂ ସମ୍ବିଧାନ ପ୍ରତି ଆମର ଅତୁଟ ଆସ୍ଥା ଆମର ଶିରା-ପ୍ରସିରାରେ ରହିଛି । ଆମ ସମସ୍ତ ଭାରତବାସୀଙ୍କୁ ଚଳିତ ବର୍ଷ ଆଉ ଏକ ମହତ୍ୱପୂର୍ଣ୍ଣ ଦାୟିତ୍ୱ ତୁଲାଇବାର ଅବସର ମିଳିବାକୁ ଯାଉଛି । 17ତମ ଲୋକସଭାର ନିର୍ବାଚନ ପାଇଁ ହେବାକୁ ଥିବା ସାଧାରଣ ନିର୍ବାଚନରେ ଆମ ସମସ୍ତଙ୍କୁ ନିଜର ମତାଧିକାର ସାବ୍ୟସ୍ତ କରିବାକୁ ଅଛି । ଏହି ନିର୍ବାଚନ ସମୟରେ , ଆମେ ସମସ୍ତେ ମତାଧିକାର ସାବ୍ୟସ୍ତ , ଆମ ନିଜର ଗଣତାନ୍ତ୍ରିକ ମାନ୍ୟତା ଏବଂ ମୂଲ୍ୟ ପ୍ରତି ସଂପୂର୍ଣ୍ଣ ନିଷ୍ଠାର ସହିତ କରିବା । ଏହି ନିର୍ବାଚନ , ଏହି ଦୃଷ୍ଟିରୁ ସ୍ୱତନ୍ତ୍ର ହେବ କି ଏକବିଂଶ ଶତାବ୍ଦୀରେ ଜନ୍ମ ନେଇଥିବା ମତଦାତା , ପ୍ରଥମଥର ମତଦାନ କରିବେ ଆଉ ନୂତନ ଲୋକସଭା ଗଠନରେ ନିଜର ଯୋଗଦାନ ଦେବେ ।


    6. ଏହି ନିର୍ବାଚନ , ସମସ୍ତ ଦେଶବାସୀଙ୍କ ପାଇଁ ଗଣତନ୍ତ୍ରରେ ନିଜର ସକ୍ରିୟ ଯୋଗଦାନ ତୁଲାଇବାର ହେଉଛି ଏକ ମହତ୍ୱପୂର୍ଣ୍ଣ ଅବସର । ନିର୍ବାଚନ ସମୟରେ , ଆମେ ସମସ୍ତେ , ପରସ୍ପର ବୁଝାମଣା ଏବଂ ସମାନତା ଉପରେ ଆଧାରିତ ସମାଜର ଆଶା ଏବଂ ଆକାଂକ୍ଷାଗୁଡ଼ିକ ପାଇଁ ନିଜର ପ୍ରତିବଦ୍ଧତାକୁ ଦୋହରାଇବା । ଆମର ଗଣତନ୍ତ୍ରର ସଫଳତା ପାଇଁ , ମତଦାନ କରିବା ହେଉଛି ଆମର ଏକ ପୁଣ୍ୟ କର୍ତ୍ତବ୍ୟ ହୋଇ ଯାଇଥାଏ । ମୋର ଆପଣ ସମସ୍ତଙ୍କୁ ଅନୁରୋଧ କି ଏହି କର୍ତ୍ତବ୍ୟକୁ ଅବଶ୍ୟ ପାଳନ କରନ୍ତୁ ।


    7. ଆମ ସମସ୍ତଙ୍କୁ ଏହା ସ୍ମରଣ ରଖିବାର ଅଛି କି ଏହି ସମୟ ହେଉଛି , ଆମ ଦେଶବାସୀଙ୍କ ଆକାଂକ୍ଷାକୁ ପୂରଣ କରିବା ଆଉ ବିକଶିତ ଭାରତର ନିର୍ମାଣ ଯାତ୍ରାରେ ଏକ ମହତ୍ୱପୂର୍ଣ୍ଣ ସୋପାନ । ଆଜି ଆମେ , ନିଜର ଶତତ ପ୍ରୟାସ ଦ୍ୱାରା ଦାରିଦ୍ର୍ୟର ସମାପ୍ତ କରିବାର ନିର୍ଣ୍ଣାୟକ ସମୟରେ ଅଛେ । ଦେଶବ୍ୟାପୀ ପ୍ରୟାସ କରିବା ଦ୍ୱାରା , ଗରିବ ପରିବାରକୁ ଘର , ପିଇବା ପାଣି , ବିଜୁଳି ଏବଂ ଶୌଚାଳୟର ସୁବିଧା ମିଳୁଛି । ଗାଁକୁ ସହର ସହିତ ଯୋଡ଼ୁଥିବା ସଡ଼କରେ ସେତୁ ନିର୍ମାଣ ହେଉଛି । ସହରରେ ଘର ତଥା ଆଧୁନିକ ଜନ-ସୁବିଧା ଉପଲବ୍ଧ ହେଉଛି । ପ୍ରତ୍ୟେକ ଘର ପର୍ଯ୍ୟନ୍ତ ବିଜୁଳି ପହଂଚୁଛି । ଆମର ଯୁବକ , ପ୍ରତିଭାଶାଳୀ ହୋଇ , ରୋଜଗାରର ନୂତନ ସମ୍ଭାବନା ସୃଷ୍ଟି କରୁଛନ୍ତି । ଯେଉଁ ଲୋକମାନେ ନିଜର ବ୍ୟବସାୟ କରିବାକୁ ଚାହୁଁଛନ୍ତି , ସେମାନଙ୍କୁ ବିନା ଗ୍ୟାରେଂଟିରେ ଋଣର ସୁବିଧା ସୁଲଭ କରାଯାଉଛି । ପ୍ରତ୍ୟେକ ଗରିବ ବ୍ୟକ୍ତି ପର୍ଯ୍ୟନ୍ତ ସ୍ୱାସ୍ଥ୍ୟ ସେବା ପହଂଚାଇବାର ଏକ ବ୍ୟାପକ କାର୍ଯ୍ୟକ୍ରମ ଆରମ୍ଭ କରାଯାଇଛି । ଲୋକଙ୍କୁ , ଜନ-ଔଷଧି କେନ୍ଦ୍ରରେ , ଶସ୍ତା ଦରରେ , ଔଷଧ ମିଳିପାରୁଛି । ହୃଦରୋଗର ଚିକିତ୍ସା ପାଇଁ ‘ ଷ୍ଟେଣ୍ଟ ’ ଭଳି ଜୀବନ ରକ୍ଷାକାରୀ ଡାକ୍ତରୀ ଉପକରଣର , ତଥା ଆଣ୍ଠୁ ଅସ୍ତ୍ରୋପଚାର ସାମଗ୍ରୀର ମୂଲ୍ୟରେ ବହୁତ ହ୍ରାସ କରାଯାଇଛି । ସୁବିଧା ଦରରେ ଡାୟଲେସିସର ସୁବିଧା ପ୍ରାପ୍ତ ହେଉଛି । ଆମର ଗରିବ ଭାଇ-ଭଉଣୀଙ୍କ ଜୀବନକୁ ଉନ୍ନତ କରିବା ପାଇଁ ଐଭଳି ଅନେକ ପ୍ରୟାସ କରାଯାଉଛି ।


    8. ଦେଶର କୋଣ-ଅନୁକୋଣରେ , ମୋବାଇଲ ଫୋନ ତଥା ଇଂଟରନେଟର ସୁବିଧା ହେବା ଦ୍ୱାରା , ଡିଜିଟାଲ ଯୋଗାଯୋଗରେ ବୈପ୍ଳବିକ ପରିବର୍ତ୍ତନ ଆସିଛି । ବନ୍ଦର , ଅନ୍ତର୍ଦେଶୀୟ ଜଳମାର୍ଗ , ଉନ୍ନତ ରେଳ ସେବା , ଆଧୁନିକ ମେଟ୍ରୋ ସୁବିଧା , ରାଷ୍ଟ୍ରୀୟ ରାଜପଥ , ଗାଁର ସଡ଼କ ଏବଂ ଦେଶର ଆଭ୍ୟନ୍ତରୀଣ ଅଂଚଳରେ ଶସ୍ତା ବିମାନ ଯାତ୍ରାର ସୁବିଧା ଦ୍ୱାରା ଯୋଗାଯୋଗ ବ୍ୟବସ୍ଥା ଉନ୍ନତ ହେଉଛି ।


    9. ଆଜି ଏହା ଦେଖି ଆନନ୍ଦ ଅନୁଭବ ହେଉଛି କି ନୂତନ ବୈଷୟିକ ଜ୍ଞାନକୁ ଦ୍ରୁତ ଗତିରେ ଆପଣାଇ ଆମର କୃଷକ ଅଧିକ ସମର୍ଥ ଏବଂ ଆମର ଯବାନ ଅଧିକ ସଶକ୍ତ ହେଉଛନ୍ତି । ଟେକ୍ନୋଲଜି ଏବଂ ନୂତନ ଚିନ୍ତାଧାରାର ଶକ୍ତିରେ ଆମର ଉଦ୍ୟମୀ , ବିକାଶର ନୂତନ ଅଧ୍ୟାୟ ଲେଖୁଛନ୍ତି । ଆଜି ଦୁନିଆର ଦୃଷ୍ଟି , ଆମର ଯୁବ ଉଦ୍ୟମୀମାନଙ୍କ ଏବଂ ଆମର ଅର୍ଥ-ବ୍ୟବସ୍ଥା ଉପରେ ରହିଛି ।


    ମୋର ଦେଶବାସୀଗଣ ,


    10. ଦେଶର ବିଭିନ୍ନ ଭାଗକୁ ମୋର ନିଜର ଯାତ୍ରା ସମୟରେ , ମୁଁ ସମାଜର ପ୍ରତ୍ୟେକ ବର୍ଗର ଲୋକଙ୍କୁ ସାକ୍ଷାତ କରୁଛି ଆଉ ଦେଖୁଛି କି ସାଧାରଣ ଲୋକଙ୍କ ମନରେ , କଠିନ ପରିଶ୍ରମ ଆଉ ସଚ୍ଚୋଟତାର ସହିତ ହାସଲ କରାଯାଇଥିବା ଉପଲବ୍ଧ ô ଗୁଡ଼ିକ ପ୍ରତି , ପ୍ରଶଂସନୀୟ ମନୋଭାବ ରହିଛି । ଏହି ପ୍ରଶଂସା , ସେହି ବରିଷ୍ଠ ନାଗରିକମାନଙ୍କ ଚିନ୍ତାଧାରାରେ ଆହୁରି ମଧ୍ୟ ସ୍ପଷ୍ଟ ପ୍ରତୀୟମାନ ହେଉଛି , ଯେଉଁମାନେ ଅଭାବର ସମୟକୁ ଦେଖିଛନ୍ତି । ଏହି ସଫଳତାକୁ ଆମେ ସମସ୍ତେ କଠିନ ପରିଶ୍ରମ କରି ହାସଲ କରିଛୁ ।


    11. ଅନେକ କ୍ଷେତ୍ରରେ , ଆମେ ଅଭାବକୁ ପ୍ରାଚୁର୍ଯ୍ୟତାରେ ପରିବର୍ତ୍ତିତ କରିଛୁ । ଉଦାହରଣ ଭାବେ , ଆଜି ଦେଶରେ ଖାଦ୍ୟଶସ୍ୟ ପ୍ରଚୁରମାତ୍ରାରେ ଉତ୍ପାଦନ ହେଉଛି । ରୋଷେଇ ଗ୍ୟାସ ସହଜରେ ମିଳୁଛି । ଫୋନ ସଂଯୋଗ ନେବା ଅବା ପାସପୋର୍ଟ ତିଆରି କରିବା ହେଉ ; ବ୍ୟାଙ୍କରେ ଖାତା ଖୋଲିବା ହେଉ ଅଥବା କାଗଜପତ୍ରଗୁଡ଼ିକୁ ପ୍ରମାଣିତ କରିବା ହେଉ ; ଏହି ସମସ୍ତ କ୍ଷେତ୍ରରେ ସଂସ୍କାର ଏବଂ ପରିବର୍ତ୍ତନ ଦେଖିବାକୁ ମିଳୁଛି । ମହିଳା ସଶକ୍ତୀକରଣ କ୍ଷେତ୍ରରେ ହେଉଥିବା ସମାଜିକ ପରିବର୍ତ୍ତନ , ହେଉଛି ଅତ୍ୟଧିକ ମହତ୍ୱପୂର୍ଣ୍ଣ । ଆମ ଝିଅମାନେ , ଶିକ୍ଷା , କଳା , ଚିକିତ୍ସା ଏବଂ ଖେଳକୁଦ ଭଳି କ୍ଷେତ୍ର ବ୍ୟତୀତ , ଆମର ତିନି ସେନା ଆଉ ପ୍ରତିରକ୍ଷା ବିଜ୍ଞାନ ଭଳି କ୍ଷେତ୍ରରେ ମଧ୍ୟ ନିଜର ସ୍ୱତନ୍ତ୍ର ପରିଚୟ ସୃଷ୍ଟି କରିଛନ୍ତି । ଉଚ୍ଚ ଶିକ୍ଷା ସଂସ୍ଥାନରେ , ପଦକ ପାଉଥିବା ବିଦ୍ୟାର୍ଥୀମାନଙ୍କ ମଧ୍ୟରେ , ପ୍ରାୟତଃ ଝିଅମାନଙ୍କ ସଂଖ୍ୟା ପୁଅମାନଙ୍କଠାରୁ ଅଧିକ ହେଉଛି । ଏହି ପରିବର୍ତ୍ତନର , ବହୁମୁଖୀ ଲାଭ ମିଳୁଛି ।


    12. ସମସ୍ତଙ୍କୁ ସାଙ୍ଗରେ ନେଇ ଚାଲିବାର ସହଯୋଗୀ ଭାବନା , ଭାରତର ବିକାଶର ହେଉଛି ମୂଳମନ୍ତ୍ର । ଏହି ବିକାଶ ପରିସରରେ , ଆମେ ସମସ୍ତେ ଦେଶବାସୀ ସାମିଲ ହୋଇଛେ । ଜନ-ସୁବିଧା ସମସ୍ତଙ୍କ ପାଖରେ ପହଂଚିପାରୁଛି ତଥା ବିକାଶର ଅବସର ସମସ୍ତଙ୍କୁ ସମାନ ଭାବେ ମିଳୁ , ଏହି ଚିନ୍ତାଧାରା ସହିତ ଆମେ ଆଗକୁ ବଢ଼ୁଛେ । ଦେଶର ସଂସାଧନ ଉପରେ ଆମ ସମସ୍ତଙ୍କର ସମାନ ଅଧିକାର ଅଛି , ଆମେ କେଉଁ ସମୂହର ହେଉ ନା କାହିଁକି , କୌଣସି ସମୁଦାୟର ହେଉ ନା କାହିଁକି , ଅବା କୌଣସି ଅଂଚଳର ହେଉ । ଭାରତର ବ୍ୟାପକତା , ହେଉଛି ଆମ ସମସ୍ତଙ୍କର ବଡ଼ ଶକ୍ତି । ଆମର ବିବିଧତା , ଗଣତନ୍ତ୍ର ଏବଂ ବିକାଶ ସମଗ୍ର ଦୁନିଆ ସମ୍ମୁଖରେ ହେଉଛି ଏକ ଉଦାହରଣ ।


    13. ଗାନ୍ଧିଜୀ ନିଜ ପୁସ୍ତକ ‘ ମୋ ସ୍ୱପ୍ନର ଭାରତ ’ ରେ ଲେଖିଛନ୍ତି କି ମୁଁ ଏଭଳି ଭାରତର ନିର୍ମାଣ ପାଇଁ ପ୍ରୟାସ କରିବି , ଯେଉଁଥିରେ ଗରିବରୁ ଅତି ଗରିବ ଲୋକ ମଧ୍ୟ ଏହା ଅନୁଭବ କରିବେ କି ଏହି ଦେଶ ହେଉଛି ତାଙ୍କର , ଏହାର ନିର୍ମାଣରେ ତାଙ୍କ ସ୍ୱର ମହତ୍ୱପୂର୍ଣ୍ଣ ହେବ , ଯେଉଁଠାରେ ଉଚ୍ଚ-ନିଚ୍ଚର ଭେଦଭାବ ରହିବ ନାହିଁ ତଥା ମହିଳାମାନଙ୍କୁ ମଧ୍ୟ ସେହି ଅଧିକାର ମିଳିବ ଯାହା ପୁରୁଷଙ୍କୁ ପ୍ରାପ୍ତ ହେବ । ଏହି ସନ୍ଦର୍ଭରେ , ଚଳିତ ମାସ , ସମ୍ବିଧାନ-ସଂଶୋଧନ ଦ୍ୱାରା , ଗରିବ ପରିବାରର ପ୍ରତିଭାଶାଳୀ ପିଲାମାନଙ୍କୁ ଶିକ୍ଷା ଏବଂ ନିଯୁକ୍ତିରେ ସ୍ୱତନ୍ତ୍ର ସୁଯୋଗ ଉପଲବ୍ଧ କରାଯାଇଛି । ସାମାଜିକ ନ୍ୟାୟ ଏବଂ ଆର୍ଥିକ ନୈତିକତାର ମାନଦଣ୍ଡରେ ଗୁରୁତ୍ୱ ଦେଇ , ସହଭାଗୀ ବିକାଶର କାର୍ଯ୍ୟକୁ ଆହୁରି ମଧ୍ୟ ବ୍ୟାପକ ଆଧାର ଦିଆଯାଇଛି । ଟେକ୍ନୋଲୋଜି ଏବଂ ନୂତନ ଚିନ୍ତାଧାରାର ଆଧାରରେ , ସମାଜର ପ୍ରତ୍ୟେକ ବର୍ଗର ଲୋକ ବିକାଶଯାତ୍ରାରେ ସାମିଲ ହେଉଛନ୍ତି ।


    ପ୍ରିୟ ଦେଶବାସୀଗଣ ,


    14. ଆମର ମହାନ ଗଣତନ୍ତ୍ର ଏକ ଦୀର୍ଘ ଯାତ୍ରା ସ୍ଥିର କରିଛି । କିନ୍ତୁ ଏବେ ଆମକୁ ବହୁତ ଆଗକୁ ଯିବାର ଅଛି । ବିଶେଷ କରି , ଆମର ଯେଉଁ ଭାଇ ଭଉଣୀମାନେ ବିକାଶର ଦୌଡ଼ରେ ପଛରେ ରହିଯାଇଛନ୍ତି , ସେହି ସମସ୍ତଙ୍କୁ ସାଙ୍ଗରେ ନେଇ , ଆମ ସମସ୍ତଙ୍କୁ ଆଗକୁ ବଢ଼ିବାର ଅଛି । ଏକବିଂଶ ଶତାବ୍ଦୀ ପାଇଁ , ଆମକୁ ନିଜ ଲକ୍ଷ୍ୟ ଆଉ ଉପଲବ୍ଧିଗୁଡ଼ିକ ପାଇଁ ନୂତନ ମାନଦଣ୍ଡ ନିର୍ଦ୍ଧାରିତ କରିବାର ଅଛି । ଏବେ ଆମକୁ କ୍ୱାଲିଟି ଅର୍ଥାତ ଗୁଣବତ୍ତା ଉପରେ ଆହୁରି ଅଧିକ ଧ୍ୟାନ ଦେବାକୁ ହେବ । ସବୁ ବର୍ଗ ଏବଂ ସମସ୍ତ ସମୁଦାୟକୁ ସମୁଚିତ ସ୍ଥାନ ଦେବାଭଳି ରାଷ୍ଟ୍ର ଭାବେ ଆଗକୁ ବଢ଼ି , ଆମକୁ ଏଭଳି ଏକ ସମାଜର ନିର୍ମାଣ କରିବାର ଅଛି ଯେଉଁଥିରେ ପ୍ରତ୍ୟେକ ପୁଅ-ଝିଅଙ୍କ ଗୁରୁତ୍ୱ , କ୍ଷମତା ଏବଂ ପ୍ରତିଭାର ଚିହ୍ନଟ ହେଉ , ଏବଂ ତା ’ ର ବିକାଶ ପାଇଁ ପ୍ରତ୍ୟେକ କ୍ଷେତ୍ରର ସୁବିଧା ଏବଂ ପ୍ରୋତ୍ସାହନ ଉପଲବ୍ଧ ହେଉ ।


    15. ପାରସ୍ପରିକ ସହଯୋଗ ଆଉ ଭାଗିଦାରୀ ଆଧାରରେ ହିଁ ସମାଜର ନିର୍ମାଣ ହୋଇଥାଏ । ତାହା ପରିବାରର ଖୁସି ହେଉ , ବ୍ୟବସାୟରେ ପ୍ରଗତି ହେଉ , ସମାଜ ଏବଂ ରାଷ୍ଟ୍ରର ନିର୍ମାଣ ହେଉ , ଅବା ପୁଣି ଏକ ଉନ୍ନତ ବିଶ୍ୱ-ବ୍ୟବସ୍ଥାର ପ୍ରତିଷ୍ଠା ହେଉ , ଏହି ସମସ୍ତ ଉଦ୍ଦେଶ୍ୟ ପ୍ରତ୍ୟେକ ବ୍ୟକ୍ତି , ସମାଜ , ସରକାର ଏବଂ ରାଷ୍ଟ୍ରର ପାରସ୍ପରିକ ସହଯୋଗ ଦ୍ୱାରା ହିଁ ପ୍ରାପ୍ତ କରାଯାଇ ପାରିବ । ସହଯୋଗ ଏବଂ ଭାଗିଦାରୀର ଏହି ଭାବନା ହିଁ , ସଂପୂର୍ଣ୍ଣ ବିଶ୍ୱକୁ ଗୋଟିଏ ପରିବାର ଭଳି ଭାବୁଥିବା ‘ ବସୁଧୈବ କୁଟୁମ୍ବକମ୍ ’ ଆଦର୍ଶର ମଧ୍ୟ ହେଉଛି ଆଧାର ।


    16. ଚିନ୍ତାଧାରାର ସହଜ ଆଦାନ-ପ୍ରଦାନ , ବ୍ୟାପକ ଆଲୋଚନା ଏବଂ ଗଭୀର ସମ୍ବେଦନଶୀଳତାର ମାଧ୍ୟମରେ ସହଯୋଗୀତା ସୁଦୃଢ଼ ହୋଇଥାଏ । ସମ୍ବାଦ ଏବଂ ସମ୍ବେଦନଶୀଳତାର ଉପଯୋଗିତା ଯେଭଳି ଭାବେ ପାରିବାରିକ ସ୍ତରରେ ସହଯୋଗ ପାଇଁ ପ୍ରଭାବଶାଳୀ ସାବ୍ୟସ୍ତ ହୋଇଥାଏ , ସେହିପରି ଏହି ସମାଜର ବଂଚିତ ବର୍ଗର ଭାଗିଦାରୀ ପାଇଁ ମଧ୍ୟ ହେଉଛି ପ୍ରାସଙ୍ଗିକ । ଆମକୁ ଏହି ବର୍ଗର ସମସ୍ୟାଗୁଡ଼ିକୁ ଶୁଣିବା-ବୁଝିବା ତଥା ତାହାର ସମାଧାନ କରିବାର ପ୍ରକ୍ରିୟାକୁ ନିରନ୍ତର ଜାରି ରଖିବାର ଅଛି ।


    17. ଆମର ସଂସ୍କୃତି , ପରମ୍ପରା ଏବଂ ଜୀବନ ଆଦର୍ଶରେ ଲୋକ-ସେବାର ବହୁତ ମହତ୍ୱ ଅଛି । ଆମ ସମସ୍ତଙ୍କ ହୃଦୟରେ , ସେହି ବ୍ୟକ୍ତିମାନଙ୍କ ଆଉ ସଂସ୍ଥାଗୁଡ଼ିକ ପ୍ରତି ସଦାସର୍ବଦା ସମ୍ମାନ ଭାବ ରହିଛି , ଯେଉଁମାନେ ନିଜର ସାମାନ୍ୟ କର୍ତ୍ତବ୍ୟର ସୀମାରୁ ଉପରକୁ ଉଠି ଲୋକ-ସେବା ପ୍ରତି ସମର୍ପିତ ରହିଥାଆନ୍ତି । ଉତ୍ତମ ଉଦ୍ଦେଶ୍ୟ ସହିତ କରାଯାଇଥିବା ଯୋଗଦାନକୁ , ମାନ୍ୟତା ଏବଂ ପ୍ରଶଂସା ହିଁ ମିଳିବା ଦରକାର , ସେ ଯୋଗଦାନ କୌଣସି ବ୍ୟକ୍ତିଙ୍କର ହେଉ , ସମୂହର ହେଉ , ବ୍ୟକ୍ତିଗତ ଅବା ସାର୍ବଜନିକ ସଂସ୍ଥାଗୁଡ଼ିକର ହେଉ , ଅବା ପୁଣି ସରକାରଙ୍କର ହେଉ ।


    ମୋର ପ୍ରିୟ ଦେଶବାସୀଗଣ ,


    18. ଦେଶ ହେଉ ଅବା ବିଦେଶ , ପ୍ରତ୍ୟେକ ସ୍ଥାନରେ ଜୀବନର ଏହି ଆଦର୍ଶ ଆମର ମାର୍ଗଦର୍ଶନ କରିଥାଏ । ଆମର ଏହି ଚିନ୍ତାଧାରା , ମିଳିତ ଜାତିସଙ୍ଘର ଶାନ୍ତି ମିଶନରେ , ଜଳବାୟୁ ପରିବର୍ତ୍ତନ ପ୍ରସଙ୍ଗରେ , ମାନବିକ ସହଯୋଗ ପ୍ରଦାନ କରିବାରେ ଅବା ପୁଣି ପ୍ରାକୃତିକ ବିପର୍ଯ୍ୟୟ ସମୟରେ ସହାୟତା ପହଂଚାଇବାରେ ମଧ୍ୟ ଦେଖିବାକୁ ମିଳୁଛି । ପରିଣାମ ସ୍ୱରୂପ ଆଜି ବିଶ୍ୱ ଦୃଷ୍ଟିକୋଣରେ ଭାରତର ଯୋଗଦାନର ପ୍ରଶଂସା ହେଉଛି ଆଉ ସମଗ୍ର ବିଶ୍ୱରେ ଆମ ଦେଶକୁ ବିଶେଷ ସମ୍ମାନ ଦୃଷ୍ଟିରେ ଦେଖାଯାଉଛି ।


    19. ମୁଁ ଏହି କଥାକୁ ବିଶେଷ ଭାବେ ଉଲ୍ଲେଖ କରିବାକୁ ଚାହିଁବି କି ଏହି ଆଦର୍ଶର ଭିତ୍ତିଭୂମିରେ , ଆମର ଗଣରାଜ୍ୟର ନିର୍ମାଣ ହୋଇଛି । ଗଣତାନ୍ତ୍ରିକ ଲକ୍ଷ୍ୟକୁ ଗଣତାନ୍ତ୍ରିକ ମାଧ୍ୟମରେ ସହଭାଗୀ ଲକ୍ଷ୍ୟକୁ ସହଭାଗୀ ସାଧନରେ , କରୁଣା ଏବଂ ସମ୍ବେଦନା ସହିତ ଜଡ଼ିତ ଲକ୍ଷ୍ୟକୁ କରୁଣା ଏବଂ ସମ୍ବେଦନାର ମାଧ୍ୟମରେ ତଥା ସାମ୍ବିଧାନିକ ଲକ୍ଷ୍ୟକୁ ସମ୍ବିଧାନ ସମ୍ମତ ସାଧନ ଦ୍ୱାରା ପ୍ରାପ୍ତ କରିବା ହିଁ , ଆମର ଗଣତନ୍ତ୍ରର ହେଉଛି ମୂଳ ଆସ୍ଥା ।


    20. ଆମ ସମସ୍ତଙ୍କୁ ସଦା ସର୍ବଦା ଏହା ଧ୍ୟାନରେ ରଖିବା ଆବଶ୍ୟକ କି ନିଜ ସମ୍ବିଧାନ ମାଧ୍ୟମରେ , ଆମେ ଭାରତର ଲୋକମାନେ , ଏହି ସାମୂହିକ ସଂକଳ୍ପ ନେଇଛୁ କି ସମସ୍ତ ଦେଶବାସୀଙ୍କୁ ସାମାଜିକ , ଆର୍ଥିକ ଏବଂ ରାଜନୈତିକ ନ୍ୟାୟ ଦେବୁ ; ସମସ୍ତ ଭାରତବାସୀଙ୍କୁ ପ୍ରତିଷ୍ଠା ଏବଂ ସୁଯୋଗର ସମାନତା ଉପଲବ୍ଧ କରାଇବୁ ; ପ୍ରତ୍ୟେକ ବ୍ୟକ୍ତିଙ୍କ ଗାରିମା ସୁନିଶ୍ଚିତ କରିବୁ ଆଉ ଭାଇଚାରାର ଭାବନାକୁ ସୁଦୃଢ଼ କରିବୁ । ନିଜର ଏହି ସଂକଳ୍ପର ସହିତ , ଆମେ ସମସ୍ତେ ନିଜର ଗଣତନ୍ତ୍ରର ଯାତ୍ରାରେ ଦ୍ରୁତ ଗତିରେ ଆଗକୁ ବଢ଼ୁଛୁ । ମୋର ବିଶ୍ୱାସ ଅଛି କି ସାମ୍ବିଧାନିକ ଆଦର୍ଶର ବାହକ ଭାବେ ଆଗକୁ ବଢ଼ି , ଆମେ ଭାରତର ଲୋକ , ନିଜର ଗଣତନ୍ତ୍ରର ଲକ୍ଷ୍ୟକୁ ପ୍ରାପ୍ତ କରିବାରେ ନିଶ୍ଚିତ ଭାବେ ସଫଳ ହେବା ।


    ମୁଁ ପୁଣି ଥରେ , ଦେଶ ଆଉ ବିଦେଶରେ ରହୁଥିବା ଆପଣ ସମସ୍ତ ଭାରତବାସୀଙ୍କୁ ଗଣତନ୍ତ୍ର ଦିବସର ହାର୍ଦ୍ଦିକ ଅଭିନନ୍ଦନ ଜଣାଇ ଆପଣ ସମସ୍ତଙ୍କର ସୁଖଦ ଭବିଷ୍ୟତର ମଙ୍ଗଳ କାମନା କରୁଛି ।


    ଜୟ ହିନ୍ଦ୍!


    **********

    
    
    (Release ID: 1561554) Visitor Counter : 100