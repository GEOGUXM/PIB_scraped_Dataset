      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମଣିପୁରର ଇମ୍ଫାଲଠାରେ ବିଭିନ୍ନ ପ୍ରକଳ୍ପର ଶିଳାନ୍ୟାସ, ଉଦ୍ଘାଟନ ସମାରୋହରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 04 JAN 2019 7:21PM by PIB Bhubaneshwar


    ମୋର ପ୍ରିୟ ଭାଇ ଓ ଭଉଣୀମାନେ ,


    ଏହା ହେଉଛି ଏକ ବଡ଼ ସଂଯୋଗର ବିଷୟ କି ବିଗତ ବର୍ଷ ଜାନୁଆରୀ ମାସ ଆରମ୍ଭରେ , ମୁଁ ବିଜ୍ଞାନ କଂଗ୍ରେସ ପାଇଁ ଆପଣମାନଙ୍କ ଗହଣକୁ ଆସିଥିଲି ଆଉ କାଲି ମଧ୍ୟ ମୁଁ ପଞ୍ଜାବରେ ବିଜ୍ଞାନ କଂଗ୍ରେସର ଉଦଘାଟନ କରି ଆଜି ଏଠାକୁ ଆସିଛି । ଆପଣମାନଙ୍କ ଗହଣକୁ ଆସିବା ସର୍ବଦା ମୋ ପାଇଁ ଏକ ସୁଖଦ ଅନୁଭବ ହୋଇଥାଏ । ଏହା ହେଉଛି ଦେଶର ସେହି ଅଂଶ ଯେଉଁଠାରେ ବିବିଧତା ଏବଂ ଏକତା ପ୍ରତ୍ୟେକ କୋଣରେ , ପ୍ରତ୍ୟେକ କ୍ଷେତ୍ରରେ ଆପଣମାନେ ଅନୁଭବ କରି ପାରନ୍ତି । ଏଠାକାର ମହିଳାମାନେ ସ୍ୱାଧୀନତାର ଆନ୍ଦୋଳନକୁ ଶକ୍ତି ମଧ୍ୟ ପ୍ରଦାନ କରିଥିଲେ , ଦିଗ ମଧ୍ୟ ଦେଖାଇଥିଲେ । ମୁଁ ଆଜି ମଣିପୁରର ଭଉଣୀମାନଙ୍କୁ , ସ୍ୱାଧୀନତା ଆନ୍ଦୋଳନରେ ନିଜ ପ୍ରାଣକୁ ଉତ୍ସର୍ଗ କରିଥିବା ମଣିପୁରର ପ୍ରତ୍ୟେକ ସୈନିକଙ୍କୁ ମୁଣ୍ଡ ନୁଆଁଇ ପ୍ରଣାମ ଜଣାଉଛି ।


    ସାଥୀଗଣ , ଏଠାକାର ମୋରାଙ୍ଗରେ ଅବିଭକ୍ତ ଭାରତର ପ୍ରଥମ ମଧ୍ୟବର୍ତ୍ତୀ ସରକାର , ତାହାର ଗଠନ ହୋଇଥିଲା । ପୂର୍ବୋତ୍ତରର ଆମର ସାଥୀମାନେ ସେତେବେଳେ ଆଜାଦ ହିନ୍ଦ ଫୌଜକୁ ସଂପୂର୍ଣ୍ଣ ସହଯୋଗ କରିଥିଲେ । ସେହି ସମୟରେ ଗୋଟିଏ ଲୋକକଥା ବହୁତ ହିଁ ପ୍ରଚଳିତ ଥିଲା- ନୋନ ପୋକ ଥୋଙ୍ଗ ହଙ୍ଗାନୀ ଅର୍ଥାତ ସ୍ୱାଧୀନତାର ରାସ୍ତା ପୂର୍ବ ଦ୍ୱାରରୁ ହିଁ ଖୋଲିବ । ଆଜାଦ ହିନ୍ଦ ଫୌଜ ଗୋଟିଏ ଥର ଏହି ଦ୍ୱାରକୁ ଖୋଲିଦେଲେ ପୁଣି ଶତ୍ରୁ ଏହାକୁ କେବେହେଲେ ମଧ୍ୟ ବନ୍ଦ କରି ପାରିଲେ ନାହିଁ ।


    ସାଥୀଗଣ , ଯେଉଁ ମଣିପୁରକୁ , ଯେଉଁ ଉତ୍ତର-ପୂର୍ବକୁ ନେତାଜୀ ସ୍ୱାଧୀନତାର ପ୍ରବେଶ ଦ୍ୱାର କରିଥିଲେ ତାହାକୁ ଏବେ ନିଉ ଇଣ୍ଡିଆର ବିକାଶଗାଥାର ଦ୍ୱାର କରିବାରେ ଆମେ ଲାଗିପଡ଼ିଛେ । ଯେଉଁଠାରୁ ଦେଶକୁ ସ୍ୱାଧୀନତାର ଝଲକ ଦେଖାଯାଉଥିଲା , ସେହିଠାରୁ ହିଁ ନୂତନ ଭାରତର ସଶକ୍ତ ଛବି ଆପଣମାନଙ୍କ ସମସ୍ତଙ୍କ ଆଖିରେ ସ୍ପଷ୍ଟଭାବେ ଦେଖାଯାଉଛି ।


    ସାଥୀଗଣ , ଏହି ଚିନ୍ତାଧାରା ମାଧ୍ୟମରେ ଏବେ କିଛି ସମୟ ପୂର୍ବରୁ ଏଠାରେ ପ୍ରାୟ 15 ଶହ କୋଟି ଟଙ୍କାରୁ ଅଧିକ ଟଙ୍କାର ପ୍ରାୟ ବାରଟି ପ୍ରକଳ୍ପଗୁଡ଼ିକର ଲୋକାର୍ପଣ ଏବଂ ଶିଳାନ୍ୟାସ କରାଯାଇଛି ଆଉ ଏଥିପାଇଁ ମୁଁ ମଣିପୁରର ପ୍ରତ୍ୟେକ ଭାଇ ଓ ଭଉଣୀମାନଙ୍କୁ ବହୁତ ବହୁତ ଶୁଭେଚ୍ଛା ଜଣାଉଛି । ଏସବୁ ପ୍ରକଳ୍ପଗୁଡ଼ିକ ଆପଣମାନଙ୍କ ଜୀବନକୁ ସହଜ କରିବାକୁ ଯାଉଛି । ଏହାଦ୍ୱାରା ଆପଣମାନଙ୍କର ପିଲାମାନଙ୍କର ପାଠପଢ଼ା , ଯୁବକମାନଙ୍କର ରୋଜଗାର , ବୟସ୍କମାନଙ୍କର ଔଷଧ ଏବଂ କୃଷକମାନଙ୍କର ଜଳସେଚନର ସୁବିଧାଗୁଡ଼ିକ ସୁଦୃଢ଼ ହେବ ।


    ସାଥୀଗଣ , ଆପଣମାନେ ସମସ୍ତେ ସାକ୍ଷୀ ରହିଛନ୍ତି କି ମଣିପୁର ଏବଂ ଉତ୍ତର-ପୂର୍ବ ସହିତ ବିଗତ ଦଶବର୍ଷ ମଧ୍ୟରେ ବିଗତ ସରକାରମାନେ କ ’ ଣ ସବୁ କରିଥିଲେ । ସେମାନଙ୍କର ବ୍ୟବହାର ଦିଲ୍ଲୀକୁ ଆପଣମାନଙ୍କଠାରୁ ଦୂର କରିଦେଇଥିଲା । ପ୍ରଥମ ଥର ପାଇଁ ଅଟଳ ଜୀଙ୍କ ସରକାର ସମୟରେ ଦେଶର ସେହି ପ୍ରମୁଖ ଅଂଚଳକୁ ବିକାଶର ରାସ୍ତାରେ ନେଇଯିବା ପାଇଁ ପ୍ରଚେଷ୍ଟା ହୋଇଥିଲା । ଆଜି ସେମାନଙ୍କର ସେହି ପ୍ରଚେଷ୍ଟାକୁ କେନ୍ଦ୍ର ସରକାର ଦୃଢ଼ତାର ସହିତ ଆଗକୁ ବଢ଼ାଉଛନ୍ତି । ଆମେ ଦିଲ୍ଲୀକୁ ଆପଣମାନଙ୍କର ଦ୍ୱାର ଦେଶ ପର୍ଯ୍ୟନ୍ତ ଆଣି ଆସିଛୁ । ଏବେ ଆଗ ପରି କେନ୍ଦ୍ର ସରକାରଙ୍କର ମନ୍ତ୍ରୀ ଏବଂ ଅଫିସର କେବଳ ଫିତା କାଟି ସେହି ଦିନ ଦିଲ୍ଲୀକୁ ଫେରି ଯାଉନାହାଁନ୍ତି । ଏବେ ସେମାନେ ଏଠାକୁ ଆସି ରହୁଛନ୍ତି । ଆପଣମାନଙ୍କ ମଧ୍ୟରେ ରହି ଆପଣଙ୍କ କଥା ଶୁଣୁଛନ୍ତି , ଆପଣମାନଙ୍କର ପରାମର୍ଶ ଗ୍ରହଣ କରୁଛନ୍ତି , ଆପଣଙ୍କର କଷ୍ଟକୁ ବୁଝୁଛନ୍ତି ।


    ମୁଁ ନିଜେ ବିଗତ ସାଢ଼େ ଚାରି ବର୍ଷ ମଧ୍ୟରେ ପ୍ରାୟ 30 ଥର ଉତ୍ତର-ପୂର୍ବାଂଚଳକୁ ଆସି ସାରିଛି । ଆପଣଙ୍କ ସହିତ ମିଳାମିଶା କରୁଛି , କଥାବାର୍ତ୍ତା ହେଉଛି ତ , ଏକ ଭିନ୍ନ ପ୍ରକାରର ଆନନ୍ଦ ମିଳୁଛି । ମୋତେ ଅଫିସରଙ୍କୁ ରିପୋର୍ଟ ମାଗିବାକୁ ପଡ଼ୁ ନାହିଁ । ସିଧାସଳଖ ଆପଣମାନଙ୍କ ଠାରୁ ମିଳୁଛି । ଏହି ତଫାତ ରହିଛି ବିଗତ ସରକାର ଆଉ ଆଜି ଗଠିତ ହୋଇଥିବା ସରକାରଙ୍କଠାରେ । ଏଭଳି ନିରନ୍ତର ପ୍ରୟାସ କାରଣରୁ ଅମନଯୋଗକୁ ଆମେ ମନଯୋଗରେ ପରିବର୍ତ୍ତିତ କରିଦେଇଛୁ ।


    ଆଜି ଏ ସମସ୍ତ ଚେଷ୍ଟାଗୁଡ଼ିକ କାରଣରୁ ସଂପୂର୍ଣ୍ଣ ଉତ୍ତର-ପୂର୍ବ ପରିବର୍ତ୍ତନର ଏକ ବଡ଼ ସମୟ ମଧ୍ୟ ଦେଇ ଗତି କରୁଛି । 30-30 , 40-40 ବର୍ଷ ଧରି ଅଟକି ରହିଥିବା ପ୍ରକଳ୍ପଗୁଡ଼ିକୁ ସଂପୂର୍ଣ୍ଣ କରାଯାଉଛି । ଆପଣଙ୍କ ଜୀବନକୁ ସହଜ କରିବାର ପ୍ରଚେଷ୍ଟା କରାଯାଉଛି । ଯଦି ମୁଁ ମଣିପୁରରୁ ହିଁ ଏକ ଉଦାହରଣ ଦେବି ତ ଏଠାକାର ଗାଁର ନାମ ଭାରତର ବିକାଶ ଯାତ୍ରାରେ ଏକ ପ୍ରମୁଖ ପେଣ୍ଠସ୍ଥଳ ହୋଇଛି । ତାକୁ ପ୍ରମୁଖ ପରିଚୟ ମିଳିଛି ।


    ସାଥୀଗଣ , ଦେଶର ଯେଉଁ 18 ହଜାର ଗାଁକୁ ରେକର୍ଡ ସମୟରେ ଅନ୍ଧକାରରୁ ମୁକ୍ତି ମିଳିଲା , ସେଥିମଧ୍ୟରୁ ସବୁଠାରୁ ଶେଷ ଗାଁ କାଂଗପୋକପୀ ହେଉଛି ଏହି ଜିଲ୍ଲାର ଲାଇଶାଂଙ୍ଗ । ଯେତେବେଳେ ମଧ୍ୟ ଭାରତର ପ୍ରତ୍ୟେକ ଗାଁକୁ ବିଜୁଳି ପହଂଚାଇବାର ଅଭିଯାନ ସମ୍ପର୍କରେ କଥା ଆସିବ , ତ ଲାଇଶାଙ୍ଗ ଏବଂ ମଣିପୁରର ନାମ ମଧ୍ୟ ନିଶ୍ଚିତ ଭାବେ ନିଆଯିବ ।


    ଭାଇ ଓ ଭଉଣୀମାନେ ,


    ଆଜି ମଣିପୁରରକୁ ଶହେ ପଚିଶ କୋଟି ଟଙ୍କାରୁ ମଧ୍ୟ ଅଧିକ ବ୍ୟୟରେ ନିର୍ମିତ ଏକ ସମନ୍ୱିତ ଚେକପୋଷ୍ଟ ମଧ୍ୟ ଉପହାର ମିଳିଛି । ଏହା କେବଳ ଏକ ଚେକପୋଷ୍ଟ ନୁହେଁ , ଏହା ହେଉଛି ଡଜନ-ଡଜନ ସୁବିଧାଗୁଡ଼ିକର ମଧ୍ୟ କେନ୍ଦ୍ର । ଭାରତ-ମିଆଁମାର ସୀମାରେ ଅବସ୍ଥିତ ଏହି ଚେକପୋଷ୍ଟ ଯାତ୍ରୀ ଏବଂ ବ୍ୟବସାୟକୁ ସୁବିଧା କରିବ । ଏହା ସହିତ ହିଁ କଷ୍ଟମ୍ସର କ୍ଲିୟରାନ୍ସ , ବିଦେଶୀ ମୁଦ୍ରା ବିନିମୟ , ଏମିଗ୍ରେସନ କ୍ଲିୟରାନ୍ସ , ଏଟିଏମ , ବିଶ୍ରାମଗୃହ ଭଳି ସେବାଗୁଡ଼ିକ ମଧ୍ୟ ଏଠାରେ ମିଳିବ । ଏଠାରେ ଦେଶର ସମ୍ମାନ ଏବଂ ପ୍ରଥମେ ସ୍ୱାଧୀନ ହୋଇଥିବା ଭୂଭାଗର ପ୍ରତୀକ ରୂପେ ରାଷ୍ଟ୍ରୀୟ ଧ୍ୱଜାକୁ ତାହାର ସ୍ମାରକ ମଧ୍ୟ କରାଯାଉଛି ।


    ସାଥୀଗଣ , ଆଜି ଯେତେଗୁଡ଼ିଏ ପ୍ରକଳ୍ପର ମଧ୍ୟ ଲୋକାର୍ପଣ କରାଯାଇଛି , ତାହା ବିକାଶ ପ୍ରତି ଆମ ସରକାରଙ୍କର ରହିଥିବା ପ୍ରତିବଦ୍ଧତାକୁ ତ ଦର୍ଶାଇଥାଏ ହିଁ , ପୂର୍ବର ସରକାରଙ୍କର କାର୍ଯ୍ୟ କରିବାର କାର୍ଯ୍ୟଶୈଳୀକୁ ମଧ୍ୟ ଆପଣମାନଙ୍କ ସମ୍ମୁଖରେ ଜାଗ୍ରତ କରିଥାଏ ।


    ଭାଇ ଓ ଭଉଣୀମାନେ ,


    ଦୋଲାଇଥାବି ବ୍ୟାରେଜର ଫାଇଲ 1987ରେ ଚାଲିଥିଲା । ଆପଣମାନେ ମନେ ରଖନ୍ତୁ ଏଗୁଡ଼ିକ ପାଇଁ 1987ରେ ଫାଇଲ ପ୍ରସ୍ତୁତ ହୁଏ , ନିର୍ମାଣ କାର୍ଯ୍ୟ 1992ରେ 19 କୋଟି ବ୍ୟୟରେ ଆରମ୍ଭ ହେଲା । ଏହାପରେ ମାମଲା ଅଟକିଗଲା । 2004ରେ ଏହାକୁ ସ୍ୱତନ୍ତ୍ର ଅର୍ଥନୈତିକ ପ୍ୟାକେଜର ଅଂଶ କରାଗଲା କିନ୍ତୁ ପୁଣି ଦଶ ବର୍ଷ ପର୍ଯ୍ୟନ୍ତ ଅଟକି ରହିଲା ।


    2014 ରେ ଯେତେବେଳେ ଆମେ ଆସିଲୁ , ତ ସମଗ୍ର ଦେଶରେ ଏଭଳି ପ୍ରାୟ 100 ପ୍ରକଳ୍ପକୁ ସମୀକ୍ଷା କରାଗଲା । ତା ’ ପରେ ଯାଇ ଏହି ପ୍ରକଳ୍ପ ଉପରେ କାର୍ଯ୍ୟ ଆରମ୍ଭ କରାଗଲା ଆଉ 19 କୋଟିର ଏହି ପ୍ରକଳ୍ପ 500 କୋଟି ଟଙ୍କା ବ୍ୟୟ କରିବା ପରେ ଏବେ ଯାଇ ପ୍ରସ୍ତୁତ ହୋଇଛି । ଯଦି ସେହି ସମୟରେ ହୋଇ ଥାଆନ୍ତା ତ 19-20 କୋଟି ଟଙ୍କାରେ ହୋଇ ଯାଇଥାଆନ୍ତା । କିନ୍ତୁ ସେମାନଙ୍କ ଅପରାଧୀକ ଅବହେଳାର ହେଉଛି କାରଣ କି 19-20 କୋଟି ଟଙ୍କାର ପ୍ରକଳ୍ପ 500 କୋଟିରେ ପହଂଚିଗଲା । ଏହି ଅର୍ଥ ହେଉଛି ହିନ୍ଦୁସ୍ଥାନର ନାଗରିକଙ୍କର , ଏହି ଅର୍ଥ ହେଉଛି ଆପଣମାନଙ୍କର । ସେମାନେ ତାକୁ ନଷ୍ଟ ହେବାକୁ ଦେଇଛନ୍ତି ।


    ସାଥୀଗଣ , ଯଦି ଏହି ପ୍ରକଳ୍ପ ଆଗରୁ ସମ୍ପୂର୍ଣ୍ଣ ହୋଇ ଯାଇଥାଆନ୍ତା ଏଠାକାର ହଜାର ହଜାର କୃଷକମାନଙ୍କୁ ବୁନ୍ଦା-ବୁନ୍ଦା ପାଣି ପାଇଁ ବ୍ୟାକୁଳ ହେବାକୁ ପଡ଼ି ନଥାଆନ୍ତା । ଏହିଭଳି ଭାବେ ଏଠାକାର ଯୁବକମାନଙ୍କୁ ରୋଜଗାର ଦେବାଭଳି ବାଲା ଥଙ୍ଘଲ ସୁଡଙ୍ଗ ଇକୋ-ଟୁରିଜିମ କମ୍ପ୍ଲେକ୍ସ ମଧ୍ୟ ବର୍ଷ 2011ରେ ଆରମ୍ଭ ହୋଇଥିଲା । ତାଙ୍କର କାର୍ଯ୍ୟକୁ ଆମ ରାଜ୍ୟ ସରକାର ଗତି ଦେଲେ ଆଉ ଆଜି ଏହା ଆପଣମାନଙ୍କ ସେବା ପାଇଁ ପ୍ରସ୍ତୁତ । ତପୁଲର ସମନ୍ୱିତ ପର୍ଯ୍ୟଟନ ସ୍ଥଳ ପ୍ରକଳ୍ପର ସ୍ଥିତି ମଧ୍ୟ ଏଭଳି କୋମାରେ ଏହିପରି ହିଁ ଥିଲା । ବର୍ଷ 2009ରେ ଏହା ଉପରେ କାର୍ଯ୍ୟ ଆରମ୍ଭ ହୋଇଥିଲା , ଆମ ସରକାର ଏହାର କାର୍ଯ୍ୟକୁ ତ୍ୱରାନ୍ୱିତ କଲେ ଆଉ ଆଜି ମଣିପୁରର ପର୍ଯ୍ୟଟନକୁ ନୂତନ ସଂପ୍ରସାରଣ ଦେବାଭଳି ଏହି ସୁବିଧା ଆପଣମାନଙ୍କ ପାଇଁ ସମର୍ପିତ ।


    ସାଥୀଗଣ , କୃଷକ ହୁଅନ୍ତୁ କିମ୍ବା ଯୁବକ , ପ୍ରତ୍ୟେକ ଶ୍ରେଣୀକୁ ପୂର୍ବର ସରକାରଙ୍କୁ ଅଟକାଇବା , ଫଟକାଇବା , ଲଟକାଇବାର ସଂସ୍କାରକୁ ଖୁବ୍ କ୍ଷତି ହୋଇଛି । ଆମ ସରକାର ବ୍ୟବସ୍ଥାରେ ଶୁଣନ୍ତି ଏବଂ ଅବହେଳାର ପୁରୁଣା ଅଭ୍ୟାସକୁ ବଦଳାଇବା ପାଇଁ ସଚ୍ଚୋଟତାର ସହିତ ପ୍ରୟାସ କରୁଛନ୍ତି । ଆପଣମାନେ ଚିନ୍ତା କରୁଥିବେ କି ମୋଦୀ ଏପରି କ ’ ଣ କରିଦେଲେ ଯେ ଏଠାରେ ଏସବୁ ଯୋଜନାଗୁଡ଼ିକରେ ଏତେ ଦ୍ରୁତ ଗତି ଆସିଯାଇଛି , ଆପଣମାନେ ନିଶ୍ଚିତ ଭାବେ ଚିନ୍ତା କରୁଥିବେ.. ଆପଣମାନେ ଦ୍ରୁତ ଗତିରେ ହେଉଥିବା କାମକୁ ଦେଖୁଛନ୍ତି । କିନ୍ତୁ ମୁଁ ଆଜି ଆପଣମାନଙ୍କୁ ମଧ୍ୟ ଆଉ ଦେଶବାସୀଙ୍କୁ ମଧ୍ୟ କହିବାକୁ ଚାହୁଁଛି କି ଶେଷରେ ଏହା ପଛରେ ରହିଥିବା ରହସ୍ୟ କ ’ ଣ ଅଛି ? ଏହା କିପରି ହେଉଛି ? ଆଗରୁ ହେଉ ନଥିଲା , ଏବେ କିପରି ହେଉଛି ? ସେହି ଲୋକ , ସେହି ଅଫିସର , ସେହି ଅଫିସ , ସେହି ଫାଇଲ , ଲୋକମାନଙ୍କର ଆବଶ୍ୟକତା ମଧ୍ୟ ସେତିକି , ତା ’ ହେଲେ ହେଉ ନଥିଲା କାହିଁକି ଭାଇ ? ଆମେ କେଉଁ ରାସ୍ତା ଖୋଜିଲୁ ।


    ସାଥୀଗଣ , 2014ରେ ପ୍ରଧାନମନ୍ତ୍ରୀ ହେବା ପରେ ମୋ ସମ୍ମୁଖରେ ବହୁତ ବଡ଼ ଆହ୍ୱାନ ଆସିଥିଲା । ଏହା ଦଶକ ଦଶକ ଧରି ଅଟକି ପଡ଼ିଥିବା , ଲଟକି ପଡ଼ି ରହିଥିବା , ଭ୍ରମିତ ହୋଇଥିବା ପ୍ରକଳ୍ପଗୁଡ଼ିକୁ ପୂରଣ କରିବାର ଅଛି । ଗତ ସରକାରଙ୍କର ଯେଉଁ କାର୍ଯ୍ୟଶୈଳୀ ରହିଥିଲା , ସେହି କାରଣରୁ କେତେ ଧୀର ମନ୍ଥର ଗତିରେ କାର୍ଯ୍ୟ ହେଉଥିଲା । ସେମାନଙ୍କୁ ତ ଏହା ଲାଗୁଥିଲା କି କେଉଁଠି ପଥର ପୋତି ଦିଅ ନିର୍ମାଚନ ଜିତିଯାଅ.. କେଉଁଠି ଫିତା କାଟିଦିଅ ନିର୍ବାଚନ ଜିତିଯାଅ.. କେଉଁଠି ପ୍ରେସନୋଟ ଦେଇଦିଅ ନିର୍ବାଚନ ଜିତିଯାଅ.. ଏହି ଖେଳ ଚାଲୁ ରହିଥିଲା ।


    ଆପଣମାନେ ଶୁଣି ଆଶ୍ଚର୍ଯ୍ୟ ହୋଇଯିବେ.. ହେଉଥିଲା କି ଶହେ କୋଟିର ପ୍ରକଳ୍ପ 200 , 250 କୋଟି ଟଙ୍କା ଖର୍ଚ୍ଚ କରି ସଂପୂର୍ଣ୍ଣ ହେଉଥିଲା । ପଇସାକୁ ନଷ୍ଟ କରିବାର ଏହି ମନୋବୃତ୍ତି , ସଂସାଧନର ଏହି ନଷ୍ଟ , ତାକୁ ମୁଁ କିପରି ସହ୍ୟ କରି ପାରି ଥାଆନ୍ତି । ମୁଁ ଦେଖି ପାରୁ ନଥିଲି , ମୋତେ ବ୍ୟସ୍ତ ଲାଗୁଥିଲା , ଦେଶର ପ୍ରତିଟି ପଇସା ନଷ୍ଟ ହେଉଥିଲା । ଏହା ମୋତେ ବ୍ୟସ୍ତ ବିବ୍ରତ କରି ଦେଉଥିଲା । ମୁଁ ଏହା ମଧ୍ୟ ଦେଖୁଥିଲି କି ଯଦି ସେହି ପ୍ରକଳ୍ପ ସଠିକ ସମୟରେ ପୂରଣ ହୋଇଗଲା , ଯଦି ଏହି କାମ ହୋଇଥାଆନ୍ତା ତ ସେଠାକାର ଲୋକମାନଙ୍କୁ କେତେ ଲାଭ ହୋଇଥାଆନ୍ତା ଆଉ ଏଥିପାଇଁ ମୁଁ ପ୍ରଧାନମନ୍ତ୍ରୀ କାର୍ଯ୍ୟାଳୟରେ ଏକ ବ୍ୟବସ୍ଥା ରଖିଲି , ଏକ ସିଷ୍ଟମ ଡେଭଲପ କଲି , ସେଥିରେ ଟେକ୍ନୋଲଜିର ଭରପୂର ପ୍ରୟୋଗ କରାଗଲା ଆଉ ମୁଁ ତାହାର ନାମ ରଖିଲି ‘ ପ୍ରଗତି ’ ।


    ପ୍ରଗତିର ବୈଠକରେ ମୁଁ କେନ୍ଦ୍ର ସରକାରଙ୍କର ଅଧିକାରୀ , ରାଜ୍ୟ ସରକାରଙ୍କର ଅଧିକାରୀମାନଙ୍କ ସହିତ ଭିଡିଓ କନଫରେନ୍ସରେ ଯୋଡ଼ି ହେଉଛି । ଗୋଟିଏ ଗୋଟିଏ ଯୋଜନା ଉପରେ ନିଜେ ପ୍ରଶ୍ନ-ଉତ୍ତର କରୁଛି । କେଉଁଠି କ ’ ଣ ଅସୁବିଧା ରହିଛି , ଏହା ବୁଝିବାକୁ ଚେଷ୍ଟା କରୁଛି ପୁଣି ଆମେ ସମସ୍ତେ ତାକୁ ମିଳିମିଶି କରି ପରସ୍ପର ମଧ୍ୟରେ ବସି ଭିଡିଓ କ୍ୟାମେରା ସମ୍ମୁଖରେ ହିଁ କଠିନ ପରିସ୍ଥିତିକୁ ଦୂର କରିବାକୁ ଚେଷ୍ଟା କରୁଛୁ । ମୁଁ ଅଫିସରମାନଙ୍କୁ ମଧ୍ୟ ପ୍ରୋତ୍ସାହିତ କରୁଛି , ସେମାନଙ୍କୁ ବୁଝାଉଛି ମଧ୍ୟ , ତାଙ୍କର କିପରି ସଂପୂର୍ଣ୍ଣ ସହଯୋଗ ରହିବ ଏହାର ବିଶ୍ୱାସ ମଧ୍ୟ ଦେଉଛି ।


    ସାଥୀଗଣ , ଏହିଭଳି ଭାବେ ଲଗାତାର ବୈଠକର କାର୍ଯ୍ୟକ୍ରମ ଚାଲିଥାଏ , ବାର-ବାର ବୈଠକରେ ଏ ପର୍ଯ୍ୟନ୍ତ 12ଲକ୍ଷ କୋଟି ଟଙ୍କାର ପ୍ରକଳ୍ପ ଉପରେ ଆମେ ଚର୍ଚ୍ଚା କଲୁ ଆଉ 12ଲକ୍ଷ କୋଟି ଟଙ୍କାର ପ୍ରକଳ୍ପ ଯେଉଁଗୁଡ଼ିକ ଗାତରେ ପଡ଼ି ରହିଥିଲା , ଫାଇଲଗୁଡ଼ିକରେ ବନ୍ଦ ହୋଇ ପଡ଼ିରହିଥିଲା , ସେହି ପଥର ମଧ୍ୟ ହଜିଯାଇଥିଲା , ସେଗୁଡ଼ିକୁ ବାହାର ବାହାର କରି ଆଜି ସେଗୁଡ଼ିକୁ ଲାଗୁ କରି ଚାଲୁ କରିବା ଦିଗରେ କାର୍ଯ୍ୟ ହେଉଛି । ଏହି କାରଣରୁ ଦେଶରେ ଶହ ଶହ ପ୍ରକଳ୍ପ ଯେଉଁଗୁଡ଼ିକ ଦଶକ ଦଶକ ଧରି ଅଟକି ପଡ଼ି ରହିଥିଲା , ସେଗୁଡ଼ିକରେ ଗତି ଆସିଲା । ଏହା ହେଉଛି ନୂତନ କାର୍ଯ୍ୟ ସଂସ୍କୃତି ଯାହାକୁ ଆମ ସରକାର ବିକଶିତ କରିବାର ପ୍ରୟାସ କରିଛନ୍ତି । ସଙ୍କୁଚିତ ଚିନ୍ତାଧାରା ସବୁକୁ ଶେଷ କରିବାର ଅଭିଯାନ ଚାଲୁ କରିଛନ୍ତି । ପ୍ରତ୍ୟେକ ବିଭାଗ , ପ୍ରତ୍ୟେକ ଅଫିସର ମିଳିମିଶି ଟିମ ଗଠନ କରି କାର୍ଯ୍ୟ କରନ୍ତୁ , କେନ୍ଦ୍ର ଆଉ ରାଜ୍ୟ ମିଳିମିଶି କାର୍ଯ୍ୟ କରନ୍ତୁ , ରାଜ୍ୟଗୁଡ଼ିକର ଅସୁବିଧାକୁ କେନ୍ଦ୍ର ବୁଝୁ , କେନ୍ଦ୍ରର ଆବଶ୍ୟକତାକୁ ରାଜ୍ୟ ବୁଝୁ , ଏପରି ଏକ ଉତ୍ତମ ପ୍ରକାରର ସଙ୍ଘୀୟ ବ୍ୟବସ୍ଥାର ସଂସ୍କୃତି ଆମେ ବିକଶିତ କରିଛୁ ।


    ସାଥୀଗଣ , ଆମେ ଯେଉଁ ସଂକଳ୍ପ ନେଉଛୁ ତାହାକୁ ସିଦ୍ଧ କରିବାରେ ନିଜର ମନ ପ୍ରାଣ ଲଗାଇ ପରିଶ୍ରମ କରି , ଚେଷ୍ଟା କରି , ତାକୁ ସିଦ୍ଧ କରିଥାଉ । ଆମକୁ ଅନୁଭବ ହୁଏ କି ଯୋଜନାଗୁଡ଼ିକରେ ଡେରି ହେବାଦ୍ୱାରା ସବୁଠାରୁ ବଡ଼ କ୍ଷତି ଦେଶର ଭବିଷ୍ୟତ ପିଢିଙ୍କର ହୋଇଥାଏ । ଯେଉଁମାନଙ୍କର ସ୍ୱପ୍ନ ରହିଛି , ସେହିମାନଙ୍କ ନେଇ ହୋଇଥାଏ । ଯିଏ କିଛି କରିଯିବା ପାଇଁ ଚାହୁଁଛି , ତାହାଙ୍କର ହୋଇଥାଏ । ଯିଏ ଅସୁବିଧା ମଧ୍ୟ ଦେଇ ଜୀବନ ଅତିବାହିତ କରୁଛି , ଏଭଳି ଗରିବଙ୍କୁ ଅସୁବିଧାର ସମ୍ମୁଖୀନ ହେବାକୁ ପଡ଼ିଥାଏ । ସାଧାରଣ ମଣିଷଙ୍କର କ୍ଷତି ହୋଇଥାଏ । ମୁଁ ଆପଣମାନଙ୍କୁ କିଛି ଉଦାହରଣ ଦେବାକୁ ଚାହୁଁଛି ।


    ମଣିପୁରର ଖାଦ୍ୟ ସୁରକ୍ଷା ପାଇଁ ମହତ୍ୱପୂର୍ଣ୍ଣ ସାଓମ୍ବଙ୍ଗର ଏଫସିଆଇ ଗୋଦାମର ଲୋକାର୍ପଣ ଆଜି କରାଗଲା । ଡିସେମ୍ବର 2016ରେ ଏହାର କାର୍ଯ୍ୟ ଆରମ୍ଭ କରାଯାଇଥିଲା ଆଉ ଆମେ ଏହି କାର୍ଯ୍ୟଟିକୁ ସଂପୂର୍ଣ୍ଣ କରି ଦେଖାଇଲୁ ଆଉ ଆଜି ଲୋକାର୍ପଣ କରିଦେଲୁ । ସମୟ ମଧ୍ୟରେ ସଂପୂର୍ଣ୍ଣ ହୋଇଥିବା ହେତୁ ଆମେ ଅଧିକ ଖର୍ଚ୍ଚ ହେବାରୁ ମଧ୍ୟ ରକ୍ଷା ପାଇଗଲୁ ଆଉ ମଣିପୁରର ଆବଶ୍ୟକ ଶସ୍ୟ ସଂରକ୍ଷିତ କରିବା ପାଇଁ 10 ହଜାର ମାଟ୍ରିକ ଟନ କ୍ଷମତାର ଅତିରିକ୍ତ ଭଣ୍ଡାରଣ ବ୍ୟବସ୍ଥା ମଧ୍ୟ ନିର୍ମାଣ ହୋଇଗଲା । ମଣିପୁରରେ ସଂରକ୍ଷଣ କ୍ଷମତାକୁ ଦୁଇଗୁଣା କରିବା ପାଇଁ ଅନେକ ପ୍ରକଳ୍ପ ଉପରେ କାର୍ଯ୍ୟ ହେଉଛି । ତାହା ମଧ୍ୟ ଖୁବ ଶୀଘ୍ର ସଂପୂର୍ଣ୍ଣ ହେବାକୁ ଯାଉଛି ।


    ଏହିଭଳି ଭାବେ ଉଖରୁଲ ଏବଂ ତାହାର ଆଖପାଖର ହଜାର ହଜାର ପରିବାରର ପାଣିର ଆବଶ୍ୟକତାକୁ ଦେଖି ବ୍ୟପକ ଜଳ ସଂପଦ ଉପରେ କାର୍ଯ୍ୟ ନଭେମ୍ବର 2015ରେ ଆରମ୍ଭ ହେଲା । ଏହା ପ୍ରସ୍ତୁତ ମଧ୍ୟ ହୋଇଯାଇଛି ଆଉ ଆଜି ଏହାର ଲୋକାର୍ପଣ ମଧ୍ୟ କରାଗଲା । ଏହି ପ୍ରକଳ୍ପ 2035 ପର୍ଯ୍ୟନ୍ତର ସମସ୍ତ ଆବଶ୍ୟକତାକୁ ପୂରଣ କରିବ ।


    ଚୁରାଚନ୍ଦ୍ରପୁର , ଜୋନ-ଥ୍ରୀ ପ୍ରକଳ୍ପରେ ମଧ୍ୟ 2014ରେ କାର୍ଯ୍ୟ ଆରମ୍ଭ କରାଗଲା ଆଉ ଚାରି ବର୍ଷ ପରେ ଆଜି ତାହାର ମଧ୍ୟ ଲୋକାର୍ପଣ କରାଯାଇଛି । ଏହାଦ୍ୱାରା 2030-31 ପର୍ଯ୍ୟନ୍ତ ଏଠାକାର ପ୍ରାୟ 1 ଲକ୍ଷ ଜନସଂଖ୍ୟାଙ୍କର ପାନୀୟ ଜଳର ଆବଶ୍ୟକତା ପୂରଣ ହେବ । ଲମ୍ବୁଇରେ ସ୍କୁଲ ପିଲାମାନଙ୍କର ଆଉ ତାହାଙ୍କର ଆଖପାଖର ହଜାର ହଜାର ପରିବାରର ଶୋଷ ମେଂଟାଇବା ଭଳି ଏହି ଯୋଜନାରେ 2015ରେ କାର୍ଯ୍ୟ ଆରମ୍ଭ ହେଲା ଆଉ ତିନି ବର୍ଷ ପରେ ଆଜି ଏହାର ମଧ୍ୟ ଲୋକାର୍ପଣ କରାଗଲା ।


    ଭାଇ ଓ ଭଉଣୀମାନେ , ସରକାରଙ୍କର ସଂସ୍କାରରେ କ ’ ଣ ଫରକ ରହିଥାଏ , ତାହାର ଏକ ଛୋଟିଆ ଝଲକ ଗୋଟିଏ ଧାଡିରେ ମୁଁ ଆପଣମାନଙ୍କ ସମ୍ମୁଖରେ ଉପସ୍ଥାପିତ କଲି । ଉତ୍ତର-ପୂର୍ବରେ ଏଭଳି ଅନେକଗୁଡ଼ିଏ ପ୍ରକଳ୍ପ ରହିଛି ଯେଉଁଗୁଡ଼ିକୁ ଆମ ସରକାର ସ୍ଥିରୀକୃତ ସମୟ ସୀମା ପୂର୍ବରୁ ସଂପୂର୍ଣ୍ଣ କରି ସାରିଛନ୍ତି । ଆମ ସରକାର ପୁରୁଣା ବ୍ୟବସ୍ଥାକୁ ସୁଧାରିବା ପାଇଁ ସଂପୂର୍ଣ୍ଣ କ୍ଷମତାର ସହିତ କାର୍ଯ୍ୟ କରୁଛନ୍ତି । ଆଗାମୀ କିଛି ସମୟ ମଧ୍ୟରେ ହିଁ ଏଠାରେ ଖବାମ ଲାମଖାଇଠାରୁ ହନ୍ନାଚାଙ୍ଗ ମଧ୍ୟରେ ସଡ଼କ ଦ୍ୱାରା ହନ୍ନାଚାଙ୍ଗ ହେଙ୍ଗାଙ୍ଗ ମଧ୍ୟରେ ସଡ଼କ ପ୍ରକଳ୍ପ , ଇମ୍ଫାଲରେ ସଂକ୍ରାମକ ରୋଗ କେନ୍ଦ୍ର , ଗୋଟିଏ ଗୋଷ୍ଠୀ ସ୍ୱାସ୍ଥ୍ୟ କେନ୍ଦ୍ର ଏବଂ କ୍ଷୁଦ୍ର କ୍ରୀଡା ପରିସରର କାର୍ଯ୍ୟ ମଧ୍ୟ ଆରମ୍ଭ ହୋଇଯିବ ।


    ସାଥୀଗଣ , ହୁଏତ କେନ୍ଦ୍ର ସରକାର ହୁଅନ୍ତୁ ଅବା ମଣିପୁରର ବୀରେନ ସିଂହଙ୍କ ସରକାର , ଆମର ଦୃଷ୍ଟିଭଙ୍ଗୀ ହେଉଛି ସମସ୍ତଙ୍କ ସହିତ...ସମସ୍ତଙ୍କର ବିକାଶ , ବିକାଶରୁ କୌଣସି ମଧ୍ୟ ଜନସାଧାରଣ , କୌଣସି ମଧ୍ୟ କ୍ଷେତ୍ର ଛାଡ଼ି ହୋଇ ରହିନଯାଉ ଏହା ଉପରେ ଗୁରୁତ୍ୱ ଦିଆଯାଉଛି । “ଗୋ ଟୁ ହିଲ୍ସ” କିମ୍ବା “ଗୋ ଟୁ ଭିଲେଜ” ଭଳି କାର୍ଯ୍ୟକ୍ରମ ମାଧ୍ୟମରେ ଏଠାକାର ରାଜ୍ୟସରକାର ଦୂର-ଦୂରାନ୍ତର ଅଂଚଳ ପର୍ଯ୍ୟନ୍ତ ପହଂଚୁଛନ୍ତି । ଜନ-ଭାଗୀଦାରୀକୁ ସରକାର ଯୋଜନାଗୁଡ଼ିକର ଏକ ଅଂଶ ଭାବେ ସାମିଲ କରିବାର ପ୍ରୟାସ କରୁଛନ୍ତି ଯାହାକି ସର୍ବଜନାଦୃତ । ଏହା ହେଉଛି କାରଣ କି ଆଜି ମଣିପୁର ବନ୍ଦ ଏବଂ ଅବରୋଧ ଭଳି ସମୟ ମଧ୍ୟରୁ ବାହାରକୁ ବାହାରି ଆସି ଆଶା ଏବଂ ଆକାଂକ୍ଷାଗୁଡ଼ିକୁ ପୂରଣ କରିବାରେ ଲାଗି ପଡ଼ିଛି । ଏହି ଦେଶ ହେଉଛି ଏହାର ସାକ୍ଷୀ , ଏହା ଦେଖାଉଛି ।


    ସାଥୀଗଣ , ବିକାଶ ପାଇଁ ଶାନ୍ତି ଏବଂ ଉନ୍ନତ ଆଇନ ବ୍ୟବସ୍ଥାର ଆବଶ୍ୟକତା ତ ହୋଇଥାଏ , ଯୋଗାଯୋଗ ମଧ୍ୟ ସେତିକି ହିଁ ଆବଶ୍ୟକ ହୋଇଥାଏ ଆଉ ଏଥିପାଇଁ ଆମେ ପରିବହନରେ ସ୍ୱଚ୍ଛତା ଏହି ଦୃଷ୍ଟିଭଙ୍ଗୀ ନେଇ କାର୍ଯ୍ୟ କରୁଛୁ । ବିଗତ ସାଢ଼େ ଚାରି ବର୍ଷ ମଧ୍ୟରେ ସମଗ୍ର ଉତ୍ତର-ପୂର୍ବାଞ୍ଚଳକୁ ପ୍ରାୟ ଅଢ଼େଇ ହଜାର କିଲୋମିଟରର ଜାତୀୟ ରାଜପଥ ସହ ଯୋଡ଼ା ଯାଇ ସାରିଛି । ମଣିପୁରରେ ମଧ୍ୟ ବର୍ଷ 2014 ପରେ 3 ଶହ କିଲୋମିଟରୁ ଅଧିକ ଜାତୀୟ ରାଜପଥ ଯୋଡ଼ା ଯାଇଛି ।


    ରାଜ୍ୟ ସରକାରଙ୍କ ସହିତ ମିଳିମିଶି ପ୍ରାୟ 2 ହଜାର କୋଟି ଟଙ୍କାର ସେତୁର ନିର୍ମାଣ କରାଯାଉଛି । ପୁଣି ସେଠି ଉତ୍ତର-ପୂର୍ବାଂଚଳର ସମସ୍ତ ରାଜ୍ୟର ରାଜଧାନୀଗୁଡ଼ିକୁ ରେଳବାଇ ସହିତ ଯୋଡ଼ିବାର କାର୍ଯ୍ୟ କରାଯାଉଛି । ପ୍ରାୟ 50 ହଜାର କୋଟି ଟଙ୍କାରେ 15 ହଜାର ନୂତନ ରେଳ ଲାଇନ ପାଇଁ କାର୍ଯ୍ୟ ଚାଲୁ ରହିଛି । ମଣିପୁରରେ ମଧ୍ୟ ଜିରିବାମରୁ ଟୁପୁଲ-ଇମ୍ଫାଲ ମଧ୍ୟରେ ରେଳ ଲାଇନ ବିଛାଯାଉଛି । ଦେଶର ଇଂଜିନିୟରିଂ କୌଶଳର ପ୍ରତୀକ ଜିରିବାମରୁ-ଇମ୍ଫାଲ ରେଳ ସେତୁ ମଧ୍ୟ ଉତ୍ତର-ପୂର୍ବର ବିକାଶ ପାଇଁ ବହୁତ ବଡ଼ ଆଧାର ହେବାକୁ ଯାଉଛି ।


    ସାଥୀଗଣ , ରାଜପଥ ଏବଂ ରେଳପଥ ସହିତ ହିଁ ଏଠାକାର ବିମାନ ଯୋଗାଯୋଗକୁ ସୁଧାରିବା ପାଇଁ ଚେଷ୍ଟା କରାଯାଉଛି । ଇମ୍ଫାଲକୁ ଜିରିବାମ , ତାମେଙ୍ଗଲାଙ୍ଗ ଏବଂ ମୋରେହ ଭଳି ସୁଦୂର ଅଂଚଳକୁ ହେଲିକପ୍ଟର ସେବା ସହିତ ଯୋଡ଼ା ଯାଉଛି । ଉଡାଣ ଯୋଜନା ମାଧ୍ୟମରେ ପାଞ୍ଚୋଟି ହେଲିପ୍ୟାଡ ନିର୍ମାଣ କରାଯାଉଛି ଯାହା ଇମ୍ଫାଲ ବିମାନବନ୍ଦର ସହିତ ଯୋଡିହେବ । ଇମ୍ଫାଲ ଆନ୍ତର୍ଜାତୀୟ ବିମାନବନ୍ଦରର ସଂପ୍ରସାରଣ କରାଯାଉଛି ଆଉ ଆଗାମୀ ଦିନମାନଙ୍କରେ ଏଠାରେ ଏୟାର କାର୍ଗୋ ଟର୍ମିନାଲ ମଧ୍ୟ ଆରମ୍ଭ ହେବ । ମଣିପୁରରେ ହାଇୱେ , ରେଲୱେ , ଏୟାରୱେ ସହିତ ହିଁ ଆଇ-ୱେ ନିର୍ମାଣ କରାଯାଉଛି , ଇନଫରମେସନ୍ ୱେ , ଖୁବ ଶୀଘ୍ର ମଣିପୁରର ସମସ୍ତ ପଞ୍ଚାୟତ ଏବଂ ଜିଲ୍ଲାରେ ଡିଜିଟାଲ ବ୍ରଡ ବ୍ୟାଣ୍ଡ ଆଇ-ୱେ ସହିତ ଯୋଡ଼ି ହୋଇଯିବ , ଯାହାଦ୍ୱାରା ସାମାଜିକ ଯୋଜନାଗୁଡ଼ିକର ଲାଭ ସିଧାସଳଖ ଲୋକମାନଙ୍କ ପାଖରେ ପହଂଚିବ । ଏଥିପାଇଁ ମଧ୍ୟ କୋଟି କୋଟି ଟଙ୍କା ଖର୍ଚ୍ଚ କରାଯାଉଛି ।


    ଭାଇ ଓ ଭଉଣୀମାନେ ,


    ଯୋଗାଯୋଗ ସହିତ ହିଁ ଏଠାକାର ବିଜୁଳି ବ୍ୟବସ୍ଥାକୁ ମଧ୍ୟ ସଶକ୍ତ କରାଯାଉଛି । ଆଜି ହିଁ 400 କେଭିର ସିଲ୍ଚର ଇମ୍ଫାଲ ଲାଇନକୁ ମଧ୍ୟ ରାଷ୍ଟ୍ରକୁ ସମର୍ପିତ କରିଛୁ । 7 ଶହ କୋଟି ଟଙ୍କାରୁ ମଧ୍ୟ ଅଧିକ ବ୍ୟୟରେ ନିର୍ମିତ ହୋଇଥିବା ଏହି ଲାଇନ ବିଜୁଳି କାଟ୍ ସମସ୍ୟାକୁ ଦୂର କରିବ ।


    ସାଥୀଗଣ , ମଣିପୁର ପ୍ରତ୍ୟେକ କ୍ଷେତ୍ରରେ ଆଜି ବିକାଶ ରାସ୍ତାରେ ଚାଲୁ ରହିଛି । ସ୍ୱଚ୍ଛ ଭାରତ ଅଭିଯାନରେ ମଧ୍ୟ ମଣିପୁର ନିଜକୁ ଖୋଲାରେ ମଳମୁକ୍ତ ଘୋଷଣା କରିଛି । ଚନ୍ଦୋଲ ଜିଲ୍ଲା ଯାହା ଦେଶର ଶହେରୁ ଅଧିକ ଆକାଂକ୍ଷିତ ଜିଲ୍ଲାଗୁଡ଼ିକ ମଧ୍ୟରେ ରହିଛି ସେଠାରେ ମଧ୍ୟ ସମସ୍ତ ମାନଦଣ୍ଡରେ ବହୁତ ଅଧିକ ସୁଧାର ଦେଖାଯାଇଛି ।


    ଭାଇ ଓ ଭଉଣୀମାନେ , ମଣିପୁରର ଯୁବ ସାଥୀମାନଙ୍କୁ ଉଚ୍ଚଶିକ୍ଷା ଏବଂ ବ୍ୟବସାୟିକ ଶିକ୍ଷା ପାଇଁ ଦେଶର ଅନ୍ୟ ଅଂଶକୁ ଯିବାକୁ ନପଡ଼ୁ ଏଥିପାଇଁ ମଧ୍ୟ ଅନେକ ଯୋଜନାଗୁଡ଼ିକ ଉପରେ କାର୍ଯ୍ୟ ଚାଲୁ ରହିଛି । ଆଜି ଶିକ୍ଷା , କୌଶଳ ଏବଂ କ୍ରୀଡ଼ା ସହିତ ଜଡ଼ିତ ପ୍ରକଳ୍ପଗୁଡ଼ିକର ଶିଳାନ୍ୟାସ କରାଯାଇଛି । ଧନ ଆବଶ୍ୟକ କରୁଥିବା ବିଶ୍ୱବିଦ୍ୟାଳୟର ଭିତ୍ତିଭୂମି ସହିତ ଜଡ଼ିତ ପ୍ରକଳ୍ପ ହେଉ , ଏହି ସମସ୍ତ ଯୁବ ସାଥୀମାନଙ୍କୁ ସୁବିଧା ଦେବାକୁ ଯାଉଛି ।


    ସାଥୀଗଣ , ମହିଳା ସଶକ୍ତିକରଣରେ ମଧ୍ୟ ମଣିପୁର ଆଗରେ ରହିଛି । ମଣିପୁରର ଭଉଣୀମାନଙ୍କର ଆର୍ଥିକ ସାମର୍ଥ୍ୟକୁ ଆହୁରି ସୁଦୃମ କରିବା ପାଇଁ ବହୁତ ଶୀଘ୍ର ଆମ ସରକାର ତିନୋଟି ନୂତନ ଏମା ବଜାରର ମଧ୍ୟ କାର୍ଯ୍ୟ ଆରମ୍ଭ କରିବେ । ଏହା ବ୍ୟତୀତ ସରକାରଙ୍କ ଦ୍ୱାରା ପ୍ରାୟ ପାଞ୍ଚ ଲକ୍ଷ ଭଉଣୀମାନଙ୍କର ଜନ-ଧନ ଖାତା ବ୍ୟାଙ୍କରେ ଖୋଲାଯାଇଛି । ମୁଦ୍ରା ଯୋଜନା ମାଧ୍ୟମରେ ଯେଉଁ ଲକ୍ଷେ ପଚିଶ ହଜାର ଋଣ ଏଠାକାର ଯୁବକମାନଙ୍କୁ ମିଳିଛି , ସେଥିମଧ୍ୟରୁ ଅଧା ସଂଖ୍ୟା ହେଉଛି ମହିଳା ଉଦ୍ୟମୀମାନଙ୍କର । ପୁଣି ଏଠାକାର ପ୍ରାୟ ଏକ ଲକ୍ଷ ଭଉଣୀମାନଙ୍କୁ ଉଜ୍ଜ୍ୱଳା ଯୋଜନା ମାଧ୍ୟମରେ ମାଗଣାରେ ଏଲପିଜି ଗ୍ୟାସ ସଂଯୋଗ ଦିଆଯାଇଛି ।


    ସାଥୀଗଣ , ଯୁବ ଆଇକନ ଏବଂ ଦେଶରେ ମହିଳାଶକ୍ତିର ଏକ ବଡ଼ ଉଦାହରଣ ମେରୀକମଙ୍କର ଜନ୍ମଭୂମି ଏବଂ କର୍ମଭୂମି କ୍ରୀଡ଼ାର ସମ୍ଭାବନାରେ ଭରି ହୋଇ ରହିଛି । ଉତ୍ତର-ପୂର୍ବର ଭାରତକୁ କ୍ରୀଡ଼ାର ସୁପରପାୱାର ଭାବେ ଗଢ଼ି ତୋଳିବାରେ ବହୁତ ବଡ଼ ଭୂମିକା ରହିବାକୁ ଯାଉଛି । ବିଗତ ତିନି-ଚାରି ବର୍ଷ ମଧ୍ୟରେ ଯେତିକି ମଧ୍ୟ ଅନ୍ତରାଷ୍ଟ୍ରୀୟ ଟୁର୍ଣ୍ଣାମେଂଟ ହୋଇଛି , ସେଥିରେ ଦେଶର ଉତ୍ତର-ପୂର୍ବର ଖେଳାଳୀମାନଙ୍କର ଶକ୍ତି ସହିତ ଉତ୍ସାହଜନକ ପ୍ରଦର୍ଶନ କରିଛନ୍ତି । ଏବେ ଉତ୍ତର-ପୂର୍ବର ସାମର୍ଥ୍ୟକୁ ମଣିପୁରର ରାଷ୍ଟ୍ରୀୟ କ୍ରୀଡ଼ା ବିଶ୍ୱବିଦ୍ୟାଳୟର ସଂପ୍ରସାରଣ ଦେଉଛି । ଆଜି ମଧ୍ୟ ଯେଉଁ ଯୋଜନାଗୁଡ଼ିକର ଶିଳାନ୍ୟାସ ହୋଇଛି ସେଥିରେ ହକି ଷ୍ଟାଡିୟମରେ ଫ୍ଲଡ ଲାଇଟ୍ ଏବଂ ଫୁଟବଲ ଷ୍ଟାଡିୟମରେ ଅଷ୍ଟ୍ରୋ-ଟର୍ଫ ଲଗାଇବାର ଯୋଜନା ରହିଛି ।


    ଆମର ପ୍ରୟାସ ରହିଛି କି ଦେଶର ଛୋଟରୁ ଛୋଟ ଅଂଚଳକୁ କ୍ରୀଡ଼ାର ଉନ୍ନତ ସୁବିଧା ସୁଯୋଗ ଦିଆଯାଉ । ଏହା ସହିତ ମଧ୍ୟ ଆମେ ପ୍ରଶିକ୍ଷଣ ଏବଂ ଚୟନରେ ପାରଦର୍ଶୀ ବ୍ୟବସ୍ଥା ମଧ୍ୟ ନିର୍ମାଣ କରୁଛୁ । ଏହାର ପରିଣାମ ହେଉଛି ରାଜ୍ୟଗୋଷ୍ଠୀ କ୍ରୀଡ଼ାରେ , ଏସୀୟ କ୍ରୀଡ଼ାରେ , ଯୁବ ଅଲମ୍ପିକରେ ଏବଂ ଅନ୍ୟାନ୍ୟ ବିଶ୍ୱ ଚମ୍ପିଆନସିପରେ ଆମେ ଦେଖୁଛୁ , ଦେଶ ଗୌରବ ଅର୍ଜନ କରୁଛି ।


    ଭାଇ ଓ ଭଉଣୀମାନେ , ଦୁର୍ନୀତି ସେ କ୍ରୀଡ଼ାରେ ହେଉ ଅବା ସରକାରଙ୍କର ଅନ୍ୟାନ୍ୟ ଯୋଜନାଗୁଡିକରେ ଦେଶ ସେଗୁଡିକୁ କେବେ ସହ୍ୟ କରିପାରିବ ନାହିଁ । ଏହା ହେଉଛି କାରଣ କି ଆମ ସରକାର ସେହି ଲୋକମାନଙ୍କୁ କାଠଗଡା ପର୍ଯ୍ୟନ୍ତ ନେଇ ଆସିଛି , ଯେଉଁମାନଙ୍କ ବିଷୟରେ କେହିକେବେ ମଧ୍ୟ ଭାବି ନ ଥିଲେ । ଆପଣ ମଧ୍ୟ ଦେଖୁଛନ୍ତି ଯେଉଁମାନେ ଦେଶ ସହିତ ବିଶ୍ୱାସଘାତକତା କରିଛନ୍ତି , ଯେଉଁମାନେ ଭ୍ରଷ୍ଟାଚାରକୁ ହିଁ ଶିଷ୍ଟାଚାର କରି ଦେଇଥିଲେ ସେଭଳି ଲୋକଙ୍କୁ ଆଜି ଅଦାଲତର ସମ୍ମୁଖୀନ ହେବାକୁ ପଡୁଛି । ଦେଶର ସଚ୍ଚୋଟ କରଦାତାମାନଙ୍କର ଅର୍ଥରେ ନିଜର ଉନ୍ନତି କରିଲାବାଲାଙ୍କୁ ଆମେ ସେମାନଙ୍କର ଉପଯୁକ୍ତ ସ୍ଥାନରେ ପହଂଚାଇ ସାରିଲେ ହିଁ ଯାଇ ଆମେ ନିଶ୍ୱାସ ନେବୁ , ଆପଣମାନଙ୍କୁ ମୁଁ ଏହି ବିଶ୍ୱାସ ଦେବା ପାଇଁ ମୁଁ ଏଠାକୁ ଆସିଛି ।


    ବିକାଶ ଯୁକ୍ତ , ଭ୍ରଷ୍ଟାଚାର ମୁକ୍ତ ନୂତନ ଭାରତର ସଂକଳ୍ପ ପାଇଁ ଆପଣମାନଙ୍କର ଆଶୀର୍ବାଦ ସବୁବେଳେ ଆମକୁ ମିଳୁ , ଆମକୁ ମିଳୁଛି , ଆମକୁ ମିଳୁଥିବ । ପୁଣିଥରେ ମୁଁ ଆପଣ ସମସ୍ତଙ୍କୁ ଆଜିର ଏହି ପ୍ରକଳ୍ପ ଗୁଡିକର ଶିଳାନ୍ୟାସ ଏବଂ ଲୋକାର୍ପଣ ପାଇଁ ଶୁଭେଚ୍ଛା ଜଣାଉଛି । “ ପୁମ ନା ମାକପୁ ଅମୁକ୍କା ହନ୍ନା ଖୁରୁମଜାରୀ ” ।


    ଭାରତ ମାତା କୀ ଜୟ.... , ଭାରତ ମାତା କୀ ଜୟ.... , ଭାରତ ମାତା କୀ ଜୟ....


    ବହୁତ ବହୁତ ଧନ୍ୟବାଦ ।


    **********

    
    
    (Release ID: 1558800) Visitor Counter : 21