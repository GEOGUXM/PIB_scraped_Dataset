      ମାନବ ସମ୍ବଳ ବିକାଶ ମନ୍ତ୍ରଣାଳୟ

      ଶିକ୍ଷକମାନେ ହିଁ ଦେଶରେ ଶିକ୍ଷା ଅବସ୍ଥାକୁ ପରିବର୍ତ୍ତିତ କରିପାରିବେ ଏବଂ ସେମାନଙ୍କ ଅଭିନବ ପଦକ୍ଷେପ ଏହାକୁ ଅଧିକ ପ୍ରାସଙ୍ଗିକ କରିପାରିବ : ଶ୍ରୀ ପ୍ରକାଶ ଜାଭଡେକର
      • ଜୀବନର ପ୍ରତ୍ୟେକ କ୍ଷେତ୍ରରେ ଅଭିନବତାର ଆବଶ୍ୟକତା ରହିଛି- ଡଃ ସତ୍ୟ ପାଲ ସିଂ

      Posted On: 04 JAN 2019 7:48PM by PIB Bhubaneshwar

    କେନ୍ଦ୍ର ମାନବ ସମ୍ବଳ ବିକାଶ ମନ୍ତ୍ରୀ ଶ୍ରୀ ପ୍ରକାଶ ଜାଭଡେକର ଆଜି କହିଛନ୍ତି ଯେ ଶିକ୍ଷା କ୍ଷେତ୍ରରେ ଅଭିନବତା ଅତି ଗୁରୁତ୍ୱପୂର୍ଣ୍ଣ ଏବଂ ଦେଶରେ ଶିକ୍ଷାର ପରିଦୃଶ୍ୟକୁ ପରିବର୍ତ୍ତନ କରିବାର କ୍ଷମତା କେବଳ ଶିକ୍ଷକମାନଙ୍କର ରହିଛି । ସେ ମଧ୍ୟ କହିଲେ ଯେ ସେମାନଙ୍କ ଅଭିନବ ଶିକ୍ଷା ପଦ୍ଧତି ମାଧ୍ୟମରେ କେବଳ ଶିକ୍ଷକମାନେ ହିଁ ଶିକ୍ଷାକୁ ଅଧିକ ପ୍ରାସଙ୍ଗିକ କରିପାରିବେ । କେନ୍ଦ୍ରମନ୍ତ୍ରୀ ଆଜି ନୂଆଦିଲ୍ଲୀଠାରେ ଆୟୋଜିତ ଶିକ୍ଷା ପ୍ରଶାସନ କ୍ଷେତ୍ରରେ ଅଭିନବତା ଜାତୀୟ ପୁରସ୍କାର ପ୍ରଦାନ ଉତ୍ସବ ଅବସରରେ ଏହା ପ୍ରକାଶ କରିଥିଲେ । ଏହି ଅବସରରେ ମାନବ ସମ୍ବଳ ବିକାଶ ରାଷ୍ଟ୍ରମନ୍ତ୍ରୀ ଡଃ ସତ୍ୟପାଲ ସିଂ ମଧ୍ୟ ଉପସ୍ଥିତ ଥିଲେ ।


    ଶ୍ରୀ ଜାଭଡେକର ସମସ୍ତ ପୁରସ୍କାର ପ୍ରାପ୍ତ ଶିକ୍ଷକମାନଙ୍କୁ ଅଭିନନ୍ଦନ ଜଣାଇଥିଲେ ଏବଂ କହିଲେ ଯେ ଦେଶ ଅଭିନବତା ମାଧ୍ୟମରେ ବିକାଶ ଲାଭ କରୁଛି ଏବଂ କେବଳ ଅଭିନବତା ମାଧ୍ୟମରେ ହିଁ ସତତ ବିକାଶ ହାସଲ କରାଯାଇ ପାରିବ । ଏହା ହିଁ ପ୍ରକୃଷ୍ଟ ସମୟ ଯେତେବେଳେ କି ଦେଶକୁ ଏଇ ନିକଟରେ ପ୍ରଧାନମନ୍ତ୍ରୀ ଦେଇଥିବା ସ୍ଲୋଗାନ ‘ ଜୟ ଅନୁସନ୍ଧାନ ’ ଉପରେ ଗୁରୁତ୍ୱର ସହ କାର୍ଯ୍ୟ କରିବାକୁ ପଡିବ ।


    ମାନବ ସମ୍ବଳ ବିକାଶ ରାଷ୍ଟ୍ରମନ୍ତ୍ରୀ ଡଃ ସତ୍ୟପାଲ ସିଂ ପୁରସ୍କାର ବିଜୟୀ ଶିକ୍ଷକମାନଙ୍କୁ ପୁରସ୍କାର ପ୍ରଦାନ କରିଥିଲେ । ଏହି ଅବସରରେ ନିଜର ବକ୍ତବ୍ୟ ରଖି ସେ କହିଲେ ଯେ ମାନବ ସମ୍ବଳ ବିକାଶ ମନ୍ତ୍ରଣାଳୟ ଅଭିନବତା ପାଇଁ ଅନେକ ପଦକ୍ଷେପ ଗ୍ରହଣ କରିଛି । ତେବେ ଅଭିନବତା କେବଳ ଶିକ୍ଷା କ୍ଷେତ୍ର ପାଇଁ ଉପଯୋଗୀ ନୁହେଁ ବରଂ ଜୀବନର ପ୍ରତ୍ୟେକ କ୍ଷେତ୍ର ପାଇଁ ଉପଯୋଗୀ । ଦେଶର ଏକ ଉଜ୍ଜ୍ୱଳ ଭବିଷ୍ୟତ ପାଇଁ ଅଭିନବତା ଆବଶ୍ୟକ । ସେ ପୁନଶ୍ଚ କହିଲେ ଯେ ପିଲାମାନଙ୍କୁ ଅଭିନବ ହେବା ପାଇଁ ଆମେ ଉତ୍ସାହିତ କରିବା ଉଚିତ କାରଣ ଜୀବନର ଶେଷ ସମୟରେ ଅଭିନବ ହେବା ଅତ୍ୟନ୍ତ କଷ୍ଟସାଧ୍ୟ । ତେଣୁ ଆମକୁ ସେମାନଙ୍କ ପାଇଁ ଏପରି ପରିବେଶ ସୃଷ୍ଟି କରିବା ଆବଶ୍ୟକ ଯେପରିକି ସେମାନେ ଅଭିନବ ଉପାୟରେ ଚିନ୍ତା କରିପାରିବେ ।


    ଶିକ୍ଷା ପ୍ରଶାସନ କ୍ଷେତ୍ରରେ ଅଭିନବତା ପାଇଁ ଜାତୀୟ ପୁରସ୍କାର ଯୋଜନା ହେଉଛି ଜାତୀୟ ଶିକ୍ଷା ଯୋଜନା ଏବଂ ପ୍ରଶାସନର ଏକ ଗୁରୁତ୍ୱପୂର୍ଣ୍ଣ ପଦକ୍ଷେପ । ଏହାର ଲକ୍ଷ୍ୟ ହେଉଛି ସାର୍ବଜନୀନ ଶିକ୍ଷା ବ୍ୟବସ୍ଥାର କାର୍ଯ୍ୟଧାରାକୁ ସଶକ୍ତ କରିବା ନେଇ କ୍ଷେତ୍ରରେ କାର୍ଯ୍ୟ କରୁଥିବା ଶିକ୍ଷା ପ୍ରଶାସକମାନଙ୍କ କାର୍ଯ୍ୟକୁ ଚିହ୍ନଟ କରିବା ପାଇଁ ଜିଲ୍ଲା ଏବଂ ବ୍ଲକ ସ୍ତର ଭଳି ତୃଣମୂଳ ସ୍ତରରେ ପହଂଚିବା । 2014 ମସିହାରେ ଏହାର ଶୁଭାରମ୍ଭ ହୋଇଥିଲା । ଏହାପରଠାରୁ ବିଭିନ୍ନ ରାଜ୍ୟ ଏବଂ କେନ୍ଦ୍ରଶାସିତ ଅଞ୍ଚଳର ଅଂଶଗ୍ରହଣକାରୀମାନେ ଅନେକ ଅଭିନବ ପଦକ୍ଷେପ ପ୍ରଦାନ କରିଛନ୍ତି ଏବଂ ସେମାନଙ୍କର ଏହି ମହତ୍ୱପୂର୍ଣ୍ଣ ଯୋଗଦାନ ପାଇଁ ପୁରସ୍କୃତ ମଧ୍ୟ ହୋଇଛନ୍ତି । ଏହି କାର୍ଯ୍ୟକ୍ରମ ଅନ୍ତର୍ଗତ ଏନଆଇଇପିଏ 2019 ଜାନୁଆରୀ 3-4ରେ କାର୍ଯ୍ୟକ୍ରମର ଆୟୋଜନ କରିଥିଲା ଯେଉଁଥିରେ 2017-18 ବର୍ଷ ପାଇଁ ବିଭିନ୍ନ ରାଜ୍ୟ ଏବଂ କେନ୍ଦ୍ରଶାସିତ ଅଞ୍ଚଳର 34 ଜଣ ଅଂଶଗ୍ରହଣକାରୀଙ୍କୁ ପୁରସ୍କୃତ କରାଯାଇଥିଲା ଏବଂ 34 ଜଣଙ୍କୁ ପ୍ରଶଂସା ପତ୍ର ପ୍ରଦାନ କରାଯାଇଥିଲା ।


    ବିଦ୍ୟାଳୟ ଶିକ୍ଷା ଏବଂ ସାକ୍ଷରତା ସଚିବ ଶ୍ରୀମତି ରୀନା ରୟ ଏବଂ ଏନଆଇଇପିଏର ଉପକୂଳପତି ପ୍ରଫେସର ଏନଭି ଭର୍ଗିସ ଏହି ପୁରସ୍କାର ଉତ୍ସବରେ ଉପସ୍ଥିତ ଥିଲେ ।


    ****************

    
    
    (Release ID: 1558804) Visitor Counter : 24