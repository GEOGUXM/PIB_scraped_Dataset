      ରେଳ ମନ୍ତ୍ରଣାଳୟ

      ରେଳବାଇ ନେଟୱର୍କରେ ଅନଲାଇନ ଏଫଆଇଆର ବ୍ୟବସ୍ଥା ଖୋଜିବା ଦରକାର: ରାଜନାଥ ସିଂହ
      • ରେଳ ଯାତ୍ରାକୁ ସୁରକ୍ଷିତ କରିବା ପାଇଁ ଉଦ୍ୟମ ହେବା ଦରକାର: ପୀୟୁଷ ଗୋୟଲ
      • ଅପରାଧ ରୋକିବା ପାଇଁ ଆରପିଏଫ ଜିରୋ ଟଲେରାନ୍ସ ହେବା ଉଚିତ: ପୀୟୁଷ ଗୋୟଲ
      • ରେଳବାଇ ସୁରକ୍ଷାବଳ କର୍ମ ଦକ୍ଷତା ବୃଦ୍ଧି କରିବା ସହ ଯାତ୍ରୀଙ୍କ ପ୍ରତି ସମ୍ବେଦନଶୀଳ ହୋଇଛନ୍ତି, ବୈଷୟିକ ପ୍ରଗତିକୁ ଆଗେଇ ନେବା ସମୟର ଆବଶ୍ୟକତା: ମନୋଜ ସିହ୍ନା
      • ରେଳ ସୁରକ୍ଷା ସଂପର୍କିତ ସର୍ବଭାରତୀୟ ସମ୍ମିଳନୀ ଆୟୋଜିତ
      Posted On: 16 JAN 2019 5:08PM by PIB Bhubaneshwar


    ରେଳ ମନ୍ତ୍ରଣାଳୟ ପକ୍ଷରୁ ବିଜ୍ଞାନ ଭବନ , ନୂଆଦିଲ୍ଲୀଠାରେ ରେଳବାଇ ସୁରକ୍ଷା ସଂପର୍କିତ ଏକ ସର୍ବଭାରତୀୟ ସମ୍ମିଳନୀ ଆୟୋଜିତ ହୋଇଛି । ଗୃହମନ୍ତ୍ରୀ ଶ୍ରୀ ରାଜନାଥ ସିଂହ , ରେଳ ଓ କୋଇଲା ମନ୍ତ୍ରୀ ଶ୍ରୀ ପୀୟୁଷ ଗୋୟଲ , ସଞ୍ଚାର ଓ ରେଳ ରାଷ୍ଟ୍ରମନ୍ତ୍ରୀ (ସ୍ୱତନ୍ତ୍ର ଦାୟିତ୍ୱ) ଶ୍ରୀ ମନୋଜ ସିହ୍ନା , ରେଳବାଇ ବୋର୍ଡର ଅଧ୍ୟକ୍ଷ ଶ୍ରୀ ବିନୋଦ କୁମାର ଯାଦବ , ଗୃହସଚିବ ଶ୍ରୀ ରାଜୀବ ଗଉବା ସମ୍ମିଳନୀ ଉଦଘାଟନ ଅବସରରେ ଉପସ୍ଥିତ ଥିଲେ । ଆରପିଏଫର ମହାନିର୍ଦ୍ଦେଶକ ଶ୍ରୀ ଅରୁଣ କୁମାର , ଆଇପିଏସ ଗଣ୍ୟମାନ୍ୟ ବ୍ୟକ୍ତି ଓ ସମ୍ମିଳନୀରେ ଭାଗ ନେଇଥିବା ବ୍ୟକ୍ତିଙ୍କୁ ସ୍ୱାଗତ କରିଥିଲେ ।


    ଏହି ସମ୍ମିଳନୀର ଉଦ୍ଦେଶ୍ୟ ଖୁବ ମହତ୍ୱପୂର୍ଣ୍ଣ । କାରଣ , ଏହା ଆମକୁ ରେଳବାଇ ସୁରକ୍ଷା ତନ୍ତ୍ରର ବ୍ୟବସ୍ଥା ଜାଣିବା ଓ ସମୀକ୍ଷା କରିବାର ଅବସର ପ୍ରଦାନ କରୁଛି । ସୁରକ୍ଷା ବଳ ଯାତ୍ରୀମାନଙ୍କର କେତେ ସେବା କରୁଛି ଏହାଦ୍ୱାରା ଜଣାପଡ଼ିବ ବୋଲି ଗୃହମନ୍ତ୍ରୀ ଶ୍ରୀ ରାଜନାଥ ସିଂହ କହିଛନ୍ତି । ଅପରାଧ ରୋକିବାକୁ ଅନଲାଇନ ଏଫଆଇଆର ବ୍ୟବସ୍ଥା ଖୋଜିବାର ଆବଶ୍ୟକତା ରହିଛି , ଏହାଦ୍ୱାରା ତଦନ୍ତ ପ୍ରକ୍ରିୟା ତ୍ୱରାନ୍ୱିତ ହେବ ବୋଲି ସେ କହିଛନ୍ତି । ନିୟମିତ ପାଟ୍ରୋଲିଂ , ତ୍ୱରାନ୍ୱିତ ତଲାସୀ ପ୍ରକ୍ରିୟା ଓ ବିପଦକାଳୀନ ପରିସ୍ଥିତିରେ ସତର୍କତା ଆଦି ପ୍ରସଙ୍ଗ ସମ୍ମିଳନୀରେ ଆଲୋଚିତ ହୋଇଥିଲା । ସ୍ୱରାଷ୍ଟ୍ର ମନ୍ତ୍ରାଳୟ ଭାରତୀୟ ରେଳବାଇ ଯାତ୍ରୀଙ୍କ ସୁରକ୍ଷା ପାଇଁ ସମସ୍ତ ଉଦ୍ୟମ କରିବ ବୋଲି ଗୃହମନ୍ତ୍ରୀ ପ୍ରତିଶ୍ରୁତି ଦେଇଥିଲେ ।


    ଏହି ଅବସରରେ ରେଳ ଓ କୋଇଲା ମନ୍ତ୍ରୀ ଶ୍ରୀ ପୀୟୁଷ ଗୋୟଲ ଯେକୌଣସି ପରିସ୍ଥିତିରେ ଦେଶର ସେବା ପାଇଁ ବୀରତ୍ୱ ଓ ସାହସିକତା ପ୍ରଦର୍ଶନ କରୁଥିବା ଅର୍ଦ୍ଧ ସାମରିକ ବଳକୁ ଧନ୍ୟବାଦ ଜଣାଇଥିଲେ । ଯାତ୍ରାବେଳେ ଯାତ୍ରୀଙ୍କ ଆତ୍ମବିଶ୍ୱାସ ବୃଦ୍ଧି ଉପରେ ଜୋର ଦେବା ସହ ସୁରକ୍ଷା କର୍ମୀ ଯାତ୍ରୀଙ୍କ ସହ ବନ୍ଧୁ ଭଳି ବ୍ୟବହାର କରିବାକୁ ପରାମର୍ଶ ଦେଇଥିଲେ । ଷ୍ଟେସନ ଗୁଡ଼ିକ ପାଇଁ ୬ ହଜାର ସିସିଟିଭି କ୍ୟାମେରା କିଣାଯାଉଛି ଓ ସାଇବର ଅପରାଧ ସେଲକୁ କାର୍ଯ୍ୟକ୍ଷମ କରାଯାଉଛି ବୋଲି ସେ କହିଥିଲେ । ରେଳବାଇ ସୁରକ୍ଷାବଳର ଆଧୁନିକୀକରଣ ଓ ଫଳପ୍ରଦ ପ୍ରଯୁକ୍ତିକୁ ପ୍ରାଥମିକତା ଦିଆଯାଉଛି । ନିରନ୍ତର ତାଲିମର ଆବଶ୍ୟକତା ଉପରେ ମଧ୍ୟ ସେ ଗୁରୁତ୍ୱାରୋପ କରିଥିଲେ । ରେଳ ଯାତ୍ରାକୁ ସୁରକ୍ଷିତ କରିବା ପାଇଁ ପ୍ରୟାସ କରିବାକୁ କହିବା ସହ ଅପରାଧ ପ୍ରତି ଜିରୋ ଟଲେରାନ୍ସ ଆଭିମୁଖ୍ୟ ଗ୍ରହଣ କରିବା ରେଳ ସୁରକ୍ଷାବଳର ଲକ୍ଷ୍ୟ ହେବା ଉଚିତ ବୋଲି ସେ କହିଥିଲେ ।


    ସଞ୍ଚାର ଓ ରେଳ ରାଷ୍ଟ୍ରମନ୍ତ୍ରୀ (ସ୍ୱତନ୍ତ୍ର ଦାୟିତ୍ୱ) ଶ୍ରୀ ମନୋଜ ସିହ୍ନା କହିଥିଲେ ଯେ , ବିଗତ ବର୍ଷରେ ରେଳବାଇ ସୁରକ୍ଷାବଳର କର୍ମଦକ୍ଷତା ବୃଦ୍ଧି ହେବା ସହ ସେମାନେ ଯାତ୍ରୀଙ୍କ ପ୍ରତି ସମ୍ବେଦନଶୀଳ ହୋଇଛନ୍ତି । ସୁରକ୍ଷାବଳର ପ୍ରଯୁକ୍ତିଗତ ଦକ୍ଷତା ବଢ଼ାଇବା ଦରକାର ଓ ଏଥିପାଇଁ ରେଳବାଇ ମନ୍ତ୍ରଣାଳୟ 6 ହଜାର ଷ୍ଟେସନରେ ସିସିଟିଭି କ୍ୟାମେରା ସହାୟତାରେ ରେଳବାଇର ଡିଜିଟାଲ ପରିଧିକୁ ବ୍ୟାପକ କରିବ ବୋଲି ସେ କହିଛନ୍ତି ।


    ରେଳବାଇ ବୋର୍ଡ ଅଧ୍ୟକ୍ଷ ଶ୍ରୀ ବିନୋଦ କୁମାର ଯାଦବ ରେଳବାଇ ସୁରକ୍ଷାବଳ ଦ୍ୱାରା ହୋଇଥିବା ଗୁରୁତ୍ୱପୂର୍ଣ୍ଣ କାମର ପ୍ରଶଂସା କରିଥିଲେ । ଆରପିଏଫର ମହାନିର୍ଦ୍ଦେଶକ ଶ୍ରୀ ଅରୁଣ କୁମାର ଉପସ୍ଥିତ ବ୍ୟକ୍ତିଙ୍କୁ ସମ୍ବୋଧିତ କରିବା ସହ ରେଳବାଇ ବ୍ୟବସ୍ଥାର ସୁରକ୍ଷା ତଥା ଯାତ୍ରୀମାନଙ୍କ ନିରାପତ୍ତା ଭଳି ପ୍ରସଙ୍ଗରେ ଆଲୋଚନା କରିଥିଲେ ।


    ଏହି ସମ୍ମିଳନୀରେ 23ଟି ରାଜ୍ୟ ଓ 2ଟି କେନ୍ଦ୍ରଶାସିତ ଅଞ୍ଚଳର ପୁଲିସ ମୁଖ୍ୟ ଓ ବରିଷ୍ଠ ପୁଲିସ ଅଧିକାରୀମାନେ ଯୋଗ ଦେଇଥିଲେ । ରେଳବାଇ ଟ୍ରାକର ସୁରକ୍ଷା , ରେଳବାଇ ପ୍ରକଳ୍ପ , ଅତିକ୍ରମଣ ସମସ୍ୟା , ଅବୈଧ କବଜା ଓ ପାର ହେବା , ଯାତ୍ରୀମାନଙ୍କ କ୍ଷେତ୍ରରେ ଘଟୁଥିବା ଅପରାଧ ରୋକିବା ପାଇଁ ନିଆ ଯାଇଥିବା ପଦକ୍ଷେପ (ଚୋରି , ଛିନତାଇ , ଡକାୟତି , ନିଶା ଦେଇ ଲୁଟ ଆଦି) , ଯାତ୍ରୀଙ୍କ ଏଫଆଇଆର ତୁରନ୍ତ ପଞ୍ଜିକରଣ , ଜିଆରପି ମାମଲାର ଆନ୍ତଃ ରାଜ୍ୟ ସ୍ଥାନାନ୍ତରଣ , ମହିଳା ଓ ଶିଶୁଙ୍କ ସୁରକ୍ଷା , ଭିନ୍ନକ୍ଷମଙ୍କୁ ସହାୟତା , ପ୍ରଯୁକ୍ତିର ବ୍ୟବହାର କରି ସାଇବର ଅପରାଧ ରୋକିବା , ବିଭିନ୍ନ ଅଘଟଣ ଯୋଗୁଁ ଭାରତୀୟ ରେଳବାଇରେ ମୃତାହତ , ରେଳ ଯାତ୍ରୀ , ସମ୍ପତ୍ତି ତଥା ରେଳବାଇର ସୁରୁଖୁରୁ ପରିଚାଳନା ପାଇଁ ଆରପିଏଫ ଓ ଜିଆରପି ମଧ୍ୟରେ ସମନ୍ୱୟ ଆଦି ପ୍ରସଙ୍ଗରେ ଆଲୋଚନା ହୋଇଥିଲା ।


    ଏହି ସମ୍ମିଳନୀରେ ଆଲୋଚିତ ବ୍ୟବହାର୍ଯ୍ୟ ବିନ୍ଦୁଗୁଡ଼ିକ ଉପରେ ରେଳବାଇ ବୋର୍ଡରେ ଆଲୋଚନା ପରେ କାର୍ଯ୍ୟାନ୍ୱୟନ ପାଇଁ ପଦକ୍ଷେପ ନିଆଯିବ ।


    ***************

    
    
    (Release ID: 1560345) Visitor Counter : 12