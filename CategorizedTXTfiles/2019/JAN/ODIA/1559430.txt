      ସୂଚନା ଓ ପ୍ରସାରଣ ମନ୍ତ୍ରଣାଳୟ

      ଐତିହାସିକ ନିଷ୍ପତ୍ତି : ଘରୋଇ ଏଫଏମ ଚ୍ୟାନେଲଗୁଡ଼ିକୁ ଆକାଶବାଣୀ ସମାଚାର ପ୍ରସାରଣ ପାଇଁ ଅନୁମତି
      ସହଯୋଗୀ ପ୍ରୟାସ ଭାରତର ନାଗରିକମାନଙ୍କୁ ସୂଚିତ, ଶିକ୍ଷିତ ଏବଂ ସଶକ୍ତ କରିବ : କର୍ଣ୍ଣେଲ ରାଜ୍ୟବର୍ଦ୍ଧନ ରାଠୋର

      Posted On: 08 JAN 2019 6:53PM by PIB Bhubaneshwar

    ଏଣିକି ଘରୋଇ ଏଫଏମ ଚ୍ୟାନେଲଗୁଡ଼ିକୁ ଆକାଶବାଣୀ ସମାଚାର ପ୍ରସାରଣ ଲାଗି ଅନୁମତି ମିଳିପାରିବ । କେନ୍ଦ୍ର ସୂଚନା ଏବଂ ପ୍ରସାରଣ ରାଷ୍ଟ୍ର ମନ୍ତ୍ରୀ (ସ୍ୱାଧୀନ ପାହ୍ୟା) ତଥା କ୍ରୀଡ଼ା ଏବଂ ଯୁବ ବ୍ୟାପାର ରାଷ୍ଟ୍ରମନ୍ତ୍ରୀ କର୍ଣ୍ଣେଲ ରାଜ୍ୟବର୍ଦ୍ଧନ ରାଠୋର ଆଜି ଘରୋଇ ଏଫଏମ ପ୍ରସାରଣକାରୀମାନଙ୍କ ସହିତ ଆକାଶବାଣୀର ସମାଚାର ବାଣ୍ଟିବା କାର୍ଯ୍ୟକ୍ରମର ଶୁଭାରମ୍ଭ କରିଛନ୍ତି । ଏହି ପ୍ରସାରଣ ପରୀକ୍ଷାମୂଳକ ଭାବେ 31 ମେ , 2019 ପର୍ଯ୍ୟନ୍ତ ସମ୍ପୂର୍ଣ୍ଣ ନିଃଶୁଳ୍କ ହେବ ।


    ଘରୋଇ ଏଫଏମ ରେଡିଓ ପ୍ରସାରଣକାରୀମାନଙ୍କୁ ଆକାଶବାଣୀ ସମାଚାର ବୁଲେଟିନକୁ ସମାଚାର କାର୍ଯ୍ୟକ୍ରମରେ ଦିଆଯାଇଥିବା ବୁଲେଟିନ ସୂଚୀ ଅନୁଯାୟୀ ଇଂରାଜୀ/ହିନ୍ଦୀରେ ପ୍ରସାରଣ କରିବାର ସର୍ତ୍ତମୂଳକ ଅନୁମତି ମିଳିବ ।


    ସମାଚାର ବୁଲେଟିନକୁ ପ୍ରସାରିତ କରିବା ଲାଗି ଇଚ୍ଛୁକ ଘରୋଇ ଏଫ.ଏମ ପ୍ରସାରଣକାରୀମାନଙ୍କୁ ଆକାଶବାଣୀର ସମାଚାର ସେବା ପ୍ରଭାଗରେ http://newsonair.com ୱେବସାଇଟରେ ପଞ୍ଜିକରଣ କରିବାକୁ ହେବ । ଆକାଶବାଣୀର ସମାଚାର ବୁଲେଟିନ ମୂଳତଃ ବିନା କୌଣସି ପରିବର୍ତ୍ତନରେ ପ୍ରସାରିତ କରାଯିବ । ନ୍ୟୁଜ ବୁଲେଟିନ ସମୟରେ ପ୍ରସାରିତ ହେଉଥିବା ବାଣିଜ୍ୟିକ ବିଜ୍ଞାପନ ମୂଳତଃ ସମାଚାର ସହିତ ପ୍ରସାରିତ ହେବ । ଘରୋଇ ଏଫ.ଏମ ପ୍ରସାରଣକାରୀମାନଙ୍କୁ ବୁଲେଟିନ ପ୍ରସାରଣ ଲାଗି ଆକାଶବାଣୀକୁ ଉପଯୁକ୍ତ କ୍ରେଡିଟ ଦେବାକୁ ହେବ । ଘରୋଇ ଏଫ.ଏମ ପ୍ରସାରଣକାରୀ ସମାଚାରଗୁଡ଼ିକୁ ଆକାଶବାଣୀର ନ୍ୟୁଜ ବୁଲେଟିନ ସହିତ ପ୍ରସାରିତ କରିବେ । ଲାଇଭ ପ୍ରସାରଣକୁ 30 ମିନିଟରୁ ଅଧିକ ସ୍ଥଗିତ କରାଯିବ ନାହିଁ । ଲାଇଭ ପ୍ରସାରଣ ସ୍ଥଗନ ସ୍ଥିତିରେ ପ୍ରଥମେ ଏହି ଘୋଷଣା କରିବାକୁ ହେବ ଯେ ଲାଇଭ ପ୍ରସାରଣ ସ୍ଥଗିତ କରାଯାଇଛି । କୌଣସି ଏଫ.ଏମ ରେଡିଓ ଚ୍ୟାନେଲ ଦ୍ୱାରା ଆକାଶବାଣୀର ସମାଚାରର ପ୍ରସାରଣ ନିୟମ ଏବଂ ସର୍ତ ସ୍ୱୀକାର କରିବା ପରେ କରାଯାଇପାରିବ । ନିୟମ ଏବଂ ସର୍ତ୍ତ http://newsonair.com/Broadcaster-Reg-TnC.aspx . ୱେବସାଇଟରେ ଉପଲବ୍ଧ ।


    ଏହି ଅବସରରେ କର୍ଣ୍ଣେଲ ରାଠୋର ଏହି ପଦକ୍ଷେପ ନିମନ୍ତେ ସୂଚନା ଏବଂ ପ୍ରସାରଣ ମନ୍ତ୍ରଣାଳୟର ସମସ୍ତ ଅଧିକାରୀମାନଙ୍କୁ ଅଭିନନ୍ଦନ ଜଣାଇଥିଲେ । ସେ କହିଥିଲେ ଯେ ଜନଜାଗରଣ ସୁନିଶ୍ଚିତ କରିବା ସରକାରଙ୍କ ପ୍ରାଥମିକତା । ସେଥିପାଇଁ ସେବା ନିଃଶୁଳ୍କ ଉପଲବ୍ଧ କରାଯାଇଛି । ସେ କହିଥିଲେ ଯେ ସଚେତନ ନାଗରିକ ସଶକ୍ତ ନାଗରିକ ହୋଇଥାଏ । କର୍ଣ୍ଣଲ ରାଠୋର କହିଥିଲେ ଯେ ଏହା ଭାରତର ସମସ୍ତ ରେଡିଓ ଷ୍ଟେସନଗୁଡ଼ିକୁ ଏକସଙ୍ଗେ ଲୋକଙ୍କୁ ସୂଚିତ , ଶିକ୍ଷିତ ଏବଂ ସଶକ୍ତ କରିବା ଦିଗରେ ସହଯୋଗୀ ପ୍ରୟାସ ଅଟେ ।


    ନିଜର ଟେଲିଭିଜନ ବାର୍ତ୍ତାରେ ପ୍ରସାର ଭାରତୀର ଅଧ୍ୟକ୍ଷ ଏ. ସୂର୍ଯ୍ୟ ପ୍ରକାଶ ସହଯୋଗ ଏବଂ ତାଳମେଳର ଏହି ଯୁଗରେ ଏହାକୁ ଏକ ଗୁରୁତ୍ୱପୂର୍ଣ୍ଣ ପଦକ୍ଷେପ ଭାବେ ଅଭିହିତ କରିଥିଲେ । ଭାରତୀୟ ରେଡିଓ ଅପରେଟର ଆସୋସିଏସନର ଅଧ୍ୟକ୍ଷ ସୁଶ୍ରୀ ଅନୁରାଧା ପ୍ରସାଦ ସମାଚାର ଉପସ୍ଥାପନ କରିବା ଲାଗି ଘରୋଇ ରେଡିଓ ପ୍ରସାରକମାନଙ୍କ ପୁରୁଣା ଦାବି ପୂରଣ କରାଯିବା ନିମନ୍ତେ ସରକାରଙ୍କୁ ଧନ୍ୟବାଦ ଅର୍ପଣ କରିଥିଲେ । ଆକାଶବାଣୀ ସମାଚାର ସେବା ପ୍ରଭାଗର ମହାନିର୍ଦ୍ଦେଶକ ଶ୍ରୀମତି ଇରା ଜୋଶୀ ଏହି ପଦକ୍ଷେପକୁ ନୂଆ ଏବଂ ଐତିହାସିକ ବୋଲି କହିଥିଲେ ।


    ଏହି ଅବସରରେ ସୂଚନା ଏବଂ ପ୍ରସାରଣ ମନ୍ତ୍ରଣାଳୟର ସଚିବ ଶ୍ରୀ ଅମିତ ଖାରେ , ପ୍ରସାର ଭାରତୀର ମୁଖ୍ୟ କାର୍ଯ୍ୟକାରୀ ଅଧିକାରୀ ଶ୍ରୀ ଶଶିଶେଖର ଭେମପତି , ପିଆଇବିର ପ୍ରଧାନ ମହାନିର୍ଦ୍ଦେଶକ ଶ୍ରୀ ସୀତାଂଶୁ କର , ପ୍ରସାର ଭାରତୀର ସଦସ୍ୟ (ଅର୍ଥ) ଶ୍ରୀ ରାଜୀବ ସିଂହ , ଆକାଶବାଣୀର ମହାନିର୍ଦ୍ଦେଶକ ଶ୍ରୀ ଏଫ ସେହରିୟାର ଏବଂ ଅନ୍ୟ ମାନ୍ୟଗଣ୍ୟ ବ୍ୟକ୍ତି ଉପସ୍ଥିତ ଥିଲେ ।


    ******************

    
    
    (Release ID: 1559430) Visitor Counter : 1