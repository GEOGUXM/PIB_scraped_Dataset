      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଗୁରୁ ଗୋବିନ୍ଦ ସିଂଙ୍କ ଜନ୍ମବାର୍ଷିକୀ ଉପଲକ୍ଷେ ସ୍ମାରକୀ ମୁଦ୍ରା ଜାରି ଅବସରରେ ପ୍ରଧାନମନ୍ତ୍ରୀଙ୍କ ସମ୍ବୋଧନ
      Posted On: 13 JAN 2019 9:11PM by PIB Bhubaneshwar


    ୱାହେ ଗୁରୁ ଜୀ କା ଖାଲସା.. ୱାହେ ଗୁରୁ ଜୀ କୀ ଫତେହ!!


    ଦେଶର ଭିନ୍ନ ଭିନ୍ନ କୋଣରୁ ଏଠାରେ ଉପସ୍ଥିତ ଆପଣମାନେ ସମସ୍ତ ମହାନୁଭବମାନଙ୍କୁ ମୁଁ ସ୍ୱାଗତ କରୁଛି । ଆପଣମାନଙ୍କୁ ସମସ୍ତଙ୍କୁ , ସମଗ୍ର ଦେଶକୁ ଲୋହରିର ମଧ୍ୟ ଅନେକ ଅନେକ ଶୁଭକାମନା । ବିଶେଷ କରି ମୁଁ ମୋ ଦେଶର ଅନ୍ନଦାତା ସାଥୀମାନଙ୍କ ପାଇଁ ଫସଲ ଅମଳର ଏ ଋତୁ ଅନନ୍ତ ଖୁସି ନେଇ ଆସିଛି , ସେଥିପାଇଁ ମଙ୍ଗଳକାମନା କରୁଛି ।


    ସାଥୀଗଣ , ଆଜି ଗୁରୁ ଗୋବିନ୍ଦ ସିଂ ମହାରାଜଙ୍କ ପ୍ରକାଶ ପର୍ବ ଦେଶ ପାଳନ କରୁଛି । ଖାଲସା ପନ୍ଥର ସ୍ରଷ୍ଟା , ମାନବତାର ପାଳନକର୍ତ୍ତା , ଭାରତୀୟ ମୂଲ୍ୟବୋଧ ପ୍ରତି ସମର୍ପିତ , ଗୁରୁ ଗୋବିନ୍ଦ ସିଂଙ୍କୁ ମୋର ଶ୍ରଦ୍ଧାପୂର୍ବକ ପ୍ରଣାମ । ଗୁରୁ ଗୋବିନ୍ଦ ସିଂଙ୍କ ପ୍ରକାଶୋତ୍ସବରେ ଆପଣ ସମସ୍ତ ସାଥୀମାନଙ୍କ ସହିତ , ଦେଶ ଏବଂ ସାରା ବିଶ୍ୱରୁ ଶିଖ ପନ୍ଥ ସହ ଜଡ଼ିତ ଏବଂ ଭାରତୀୟ ସଂସ୍କୃତି ଲାଗି ସମର୍ପିତ ଜନସାଧାରଣଙ୍କୁ ମୁଁ ଅନେକ ଅନେକ ଅଭିନନ୍ଦନ ଜଣାଉଛି ।


    ସାଥୀଗଣ , ଗତ ବର୍ଷକୁ ଆମେ ଗୁରୁ ଗୋବିନ୍ଦ ସିଂ ମହାରାଜଙ୍କ 350ତମ ଜନ୍ମଜୟନ୍ତୀ ବର୍ଷ ଭାବେ ପାଳନ କରିଥିଲୁ । ଶିଖ ପନ୍ଥର ଏହି ଗୁରୁତ୍ୱପୂର୍ଣ୍ଣ ଅବସରକୁ ଆହୁରି ସ୍ମରଣୀୟ କରିବା ଲାଗି କେନ୍ଦ୍ର ସରକାରଙ୍କ ପକ୍ଷରୁ ମୋତେ ଗୋଟିଏ 350 ଟଙ୍କାର ସ୍ମାରକୀ ମୁଦ୍ରା ଦେଶବାସୀଙ୍କୁ ସମର୍ପିତ କରିବାର ସୌଭାଗ୍ୟ ମିଳିଛି ।


    ଏମିତି ତ ' ଗୁରୁ ଗୋବିନ୍ଦ ସିଂଙ୍କ ମୁଦ୍ରା ଆମମାନଙ୍କ ହୃଦୟକୁ ଶତାଧିକ ବର୍ଷ ଧରି ପ୍ରଭାବିତ କରି ଆସିଛି ଏବଂ ଆଗକୁ ମଧ୍ୟ ଅନେକ ଶହ ବର୍ଷ ପର୍ଯ୍ୟନ୍ତ ଚାଲିବ । ସେଥିପାଇଁ ଯାହାର କୃତିତ୍ୱ ଏକ ମୂଲ୍ୟ ହୋଇ ଆମ ଜୀବନରେ ଚାଲିଆସିଛି , ଆମମାନଙ୍କୁ ପ୍ରେରଣା ଦେଇଆସିଛି , ତା ' କୁ ସବୁବେଳେ ମନେ ରଖିବା ପାଇଁ ଆମେ ଏକ ଛୋଟ ପ୍ରୟାସ କରୁଛୁ । ଏହା ତାଙ୍କ ପ୍ରତି ଆଦର ଏବଂ ଶ୍ରଦ୍ଧା ବ୍ୟକ୍ତ କରିବାର ଏକ ଛୋଟ ପ୍ରୟାସ ମାତ୍ର ଏବଂ ଏଥିପାଇଁ ଆମେ ସମସ୍ତେ ଏକ ପ୍ରକାରେ ସନ୍ତୋଷ ଅନୁଭବ କରିପାରୁଛୁ ।


    ସାଥୀଗଣ , ଶ୍ରୀ ଗୁରୁ ଗୋବିନ୍ଦ ସିଂଙ୍କ ବ୍ୟକ୍ତିତ୍ୱ ଅନେକ ପ୍ରତିଭାର ସଂଗମ ଥିଲା । ସେ ଗୁରୁ ତ ' ଥିଲେ , ଭକ୍ତମାନଙ୍କ ମଧ୍ୟରେ ବି ଶ୍ରେଷ୍ଠ ଥିଲେ ।


    ସେ ଯେତେ ଭଲ ଯୋଦ୍ଧା ଥିଲେ ସେତେ ଚମତ୍କାର କବି ଏବଂ ସାହିତ୍ୟକାର ମଧ୍ୟ ଥିଲେ । ଅନ୍ୟାୟ ବିରୋଧରେ ତାଙ୍କର ଯେତେ କଡ଼ା ଆଭିମୁଖ୍ୟ ଥିଲା , ଶାନ୍ତି ପାଇଁ ସେ ସେତିକି ଆଗ୍ରହୀ ଥିଲେ ।


    ମାନବତାର ରକ୍ଷା ନିମନ୍ତେ , ରାଷ୍ଟ୍ରର ରକ୍ଷା ନିମନ୍ତେ , ଧର୍ମର ରକ୍ଷା ନିମନ୍ତେ , ତାଙ୍କର ସର୍ବୋଚ୍ଚ ବଳିଦାନ ବିଷୟରେ ଦେଶ ଏବଂ ଦୁନିଆ ପରିଚିତ ।


    ଇନ ପୁତ୍ରନ କେ କାରନ , ୱାର ଦିଏ ସୂତ ଚାର ।


    ଚାର ମୁଏ ତୋ କ୍ୟା ହୁଆ , ଜୀବିତ କଇଁ ହଜାର । ।


    ହଜାର ହଜାର ସନ୍ତାନଙ୍କ ରକ୍ଷା ଲାଗି ନିଜ ସନ୍ତାନମାନଙ୍କୁ , ନିଜ ବଂଶର ହିଁ ବଳିଦାନ ଯିଏ ଦେଇଥିଲେ । ରାଷ୍ଟ୍ରର ରକ୍ଷା ଲାଗି , ଧର୍ମର ରକ୍ଷା ଲାଗି , ତ୍ୟାଗ ଏବଂ ବଳିଦାନର ଏହାଠାରୁ ବଡ଼ ଉଦାହରଣ ଆଉ କ ' ଣ ହୋଇପାରେ ।


    ସାଥୀଗଣ , ବୀରତ୍ୱର ସହିତ ତାଙ୍କ ଠାରେ ଯେଉଁ ସ୍ଥିରତା ଥିଲା , ଧୈର୍ଯ୍ୟ ଥିଲା , ତାହା ଅଦ୍ଭୂତ ଥିଲା । ସେ ସଂଘର୍ଷ କରୁଥିଲେ କିନ୍ତୁ ତ୍ୟାଗର ପରାକାଷ୍ଠା ଅଦ୍ଭୂତ ଥିଲା । ସେ ସମାଜର କଳୁଷତା ବିରୋଧରେ ଲଢ଼ୁଥିଲେ । ଉଚ୍ଚ-ନୀଚ ଭେଦଭାବ , ଜାତିବାଦର ବିଷ , ଏହା ବିରୋଧରେ ମଧ୍ୟ ଗୁରୁ ଗୋବିନ୍ଦ ସିଂ ସଂଘର୍ଷ କରିଥିଲେ । ଏ ସମସ୍ତ ମୂଲ୍ୟବୋଧ ନୂତନ ଭାରତ ନିର୍ମାଣର ଆଧାରରେ ରହିଛି ।


    ସାଥୀଗଣ , ଗୁରୁ ସାହେବ ଜ୍ଞାନକୁ କେନ୍ଦ୍ରରେ ରଖି ଗୁରୁ ଗ୍ରନ୍ଥ ସାହିବର ପ୍ରତ୍ୟେକ ଶବ୍ଦକୁ ଜୀବନ-ମନ୍ତ୍ର ଭାବେ ଗ୍ରହଣ କରିଥିଲେ । ସେ କହିଥିଲେ ଯେ ଏବେ ଗୁରୁ ଗ୍ରନ୍ଥ ସାହିବ ହିଁ , ଏହାର ପ୍ରତ୍ୟେକ ଶବ୍ଦ , ଏହାର ପ୍ରତ୍ୟେକ ପୃଷ୍ଠା ଆଗାମୀ ଯୁଗ ଯୁଗ ପର୍ଯ୍ୟନ୍ତ ଆମକୁ ପ୍ରେରଣା ଦେଇଚାଲିବ । ପରବର୍ତ୍ତୀ ସମୟରେ ଯେତେବେଳେ ପଞ୍ଚ ପ୍ୟାରେ ଏବଂ ଖାଲସା ପନ୍ଥର ସୃଷ୍ଟି ହେଲା , ଏଥିରେ ମଧ୍ୟ ସାରା ଭାରତକୁ ଯୋଡ଼ିବା ଲାଗି ତାଙ୍କର ପ୍ରୟାସ ରହିଥିଲା ।


    ଖାଲସା ପନ୍ଥର ବିକାଶ ଗୁରୁ ସାହେବ ଦୀର୍ଘ ସମୟର ଗଭୀର ଚିନ୍ତନ-ସ୍ମରଣ ଏବଂ ଅଧ୍ୟୟନର ପରିଣାମ ଥିଲା । ସେ ବେଦ , ପୁରାଣ ଏବଂ ଅନ୍ୟ ପ୍ରାଚୀନ ଗ୍ରନ୍ଥର ଜ୍ଞାତା ଥିଲେ । ଗୁରୁ ସାହେବଙ୍କୁ ଗୁରୁ ନାନକ ଦେବଙ୍କଠାରୁ ଆରମ୍ଭ କରି ଗୁରୁ ତେଗ ବାହାଦୂରଙ୍କ ପର୍ଯ୍ୟନ୍ତ ଶିଖ ପନ୍ଥର ପରମ୍ପରା , ମୋଗଲ ଶାସନର କାଳରେ ଶିଖ ପନ୍ଥ ସହ ଜଡ଼ିତ ଘଟଣାର ବ୍ୟାପକ ସୂଚନା ତାଙ୍କୁ ଜଣାଥିଲା । ଦେଶ-ସମାଜରେ ଘଟୁଥିବା ପ୍ରତ୍ୟେକ ଘଟଣା ଉପରେ ସେ ନିଜର ବିଚାର ରଖିଥିଲେ ।


    ସାଥୀଗଣ , ଆପଣମାନଙ୍କ ମଧ୍ୟରୁ ଅନେକ ଲୋକ "ଶ୍ରୀ ଦଶମଗ୍ରନ୍ଥ ସାହେବ ' କୁ ପଢ଼ିଥିବେ । ଭାଷା ଏବଂ ସାହିତ୍ୟ ଉପରେ ଯେଉଁ ନିୟନ୍ତ୍ରଣ ତାଙ୍କର ରହିଥିଲା ତାହା ଅଦ୍ଭୂତ ଥିଲା । ଜୀବନର ପ୍ରତ୍ୟେକ ରସର ବ୍ୟାଖ୍ୟାନ ସେ ଏପରି କରିଥିଲେ ତାହା ସାଧାରଣରୁ ସାଧାରଣ ବ୍ୟକ୍ତିକୁ ମଧ୍ୟ ଛୁଇଁ ଯାଉଥିଲା । ଅଳଙ୍କାର ହେଉ , ପଦଶୈଳୀ ହେଉ , ଛନ୍ଦ ହେଉ , ପ୍ରବାହ ହେଉ , ମନ୍ତ୍ରମୁଗ୍ଧକାରୀ ଥିଲା । ଭାରତୀୟ ଭାଷାକୁ ନେଇ ତାଙ୍କର ଜ୍ଞାନ ଏବଂ ତାଙ୍କର ମୋହ ଅତୁଳନୀୟ ଥିଲା ।


    ସାଥୀଗଣ , ଗୁରୁ ଗୋବିନ୍ଦ ସିଂଙ୍କ କାବ୍ୟ ଭାରତୀୟ ସଂସ୍କୃତିର ପ୍ରତ୍ୟେକ ବିନ୍ଦୁ , ଆମ ଜୀବନ ଦର୍ଶନର ସରଳ ଅଭିବ୍ୟକ୍ତି ଅଟେ । ଯେପରିକି ତାଙ୍କର ବ୍ୟକ୍ତିତ୍ୱ ବହୁମୁଖୀ ରହିଥିଲା , ସେପରି ତାଙ୍କର କାବ୍ୟ ମଧ୍ୟ ଅନେକ ଏବଂ ବିବିଧ ବିଷୟକୁ ସମାହିତ କରି ରଖିଥିଲା । ସାହିତ୍ୟର ଅନେକ ବିଦ୍ୱାନ ତ ' ତାଙ୍କୁ ସାହିତ୍ୟିକମାନଙ୍କ ପ୍ରେରଣାଦାତା ଏବଂ ପୃଷ୍ଠପୋଷକ ବୋଲି ବିବେଚନା କରିଥାନ୍ତି ।


    ସାଥୀଗଣ , କୌଣସି ଦେଶର ସଂସ୍କୃତି ତାର ମହିମାକୁ ଉଜ୍ଜ୍ୱଳ କରିଥାଏ । ମାର୍ଜିତ କରିଥାଏ । ସଂସ୍କୃତିକୁ ସମୃଦ୍ଧ କରିବା ଏବଂ ଏହାର ପ୍ରଚାର-ପ୍ରସାର କରିବା ସବୁବେଳେ ବିଶ୍ୱର ଶକ୍ତିଶାଳୀ ସଭ୍ୟତାଗୁଡ଼ିକର ପ୍ରାଥମିକତା ଭାବେ ରହିଆସିଛି । ଏହି ପ୍ରୟାସ ଗତ ସାଢ଼େ 4 ବର୍ଷ ଧରି ଆମ ସରକାର କରୁଛନ୍ତି ।


    ଭାରତ ନିକଟରେ ଯେଉଁ ସାଂସ୍କୃତିକ ଏବଂ ଜ୍ଞାନର ଐତିହ୍ୟ ରହିଛି , ତା ' କୁ ବିଶ୍ୱର କୋଣ ଅନୁକୋଣରେ ପହଁଚାଇବା ଲାଗି ବ୍ୟାପକ ପ୍ରୟାସ କରାଯାଉଛି । ଯୋଗଠାରୁ ଆରମ୍ଭ କରି ଆୟୁର୍ବେଦ ପର୍ଯ୍ୟନ୍ତ ନିଜର ପ୍ରତିଷ୍ଠାକୁ ପୁନଃସ୍ଥାପିତ କରିବାରେ ଦେଶ ସଫଳ ହୋଇଛି । ଏହି କାମ ନିରନ୍ତର ଜାରି ରହିଛି ।


    ସାଥୀଗଣ , ବୈଶ୍ୱିକ ଆରୋଗ୍ୟ , ସମୃଦ୍ଧି ଏବଂ ଶାନ୍ତିକୁ ନେଇ ଆମର ଋଷି , ମୁନି ଏବଂ ଗୁରୁମାନେ ଯେଉଁ ବାର୍ତ୍ତା ଦେଇଛନ୍ତି ସେ ବାର୍ତ୍ତା ଦ୍ୱାରା ବିଶ୍ୱ ଲାଭାନ୍ୱିତ ହେବ , ଏହାର ପ୍ରୟାସ କରାଯାଉଛି । ଗୁରୁ ଗୋବିନ୍ଦ ସିଂ ଜୀଙ୍କ 350ତମ ପ୍ରକାଶ ପର୍ବ ତ ' ଆମେ ପାଳନ ତ ' କରୁଛି , ଏବେ ଗୁରୁ ନାନକ ଦେବଜୀଙ୍କ 550ତମ ଜନ୍ମ ଜୟନ୍ତୀ ସମାରୋହର ପ୍ରସ୍ତୁତି ମଧ୍ୟ ଜାରି ରହିଛି । ଏହା ଆମ ସରକାରଙ୍କ ସୌଭାଗ୍ୟ ଯେ ଆମକୁ ଏବେ ଏସବୁ ପବିତ୍ର ଅବସର ସହ ଯୋଡ଼ି ହେବାର ସୌଭାଗ୍ୟ ବିଶେଷ ଭାବେ ମିଳୁଛି ।


    ସରକାର ନିଷ୍ପତ୍ତି ନେଇଛନ୍ତି ଯେ ଏହି ପ୍ରକାଶୋତ୍ସବ ଦେଶର ସମସ୍ତ ରାଜ୍ୟ ଏବଂ କେନ୍ଦ୍ର ଶାସିତ ପ୍ରଦେଶରେ ତ ' ପାଳନ ହିଁ କରାଯିବ , ସାରା ବିଶ୍ୱରେ ଥିବା ଆମର ଦୂତାବାସରେ ମଧ୍ୟ ଆୟୋଜିତ ହେବ ।


    କେବଳ ସେତିକି ନୁହେଁ , ଆପଣମାନେ ଏହା ଭଲ ଭାବେ ଜାଣନ୍ତି ଯେ ଏବେ କେନ୍ଦ୍ର ସରକାର ନିରନ୍ତର ଏବଂ ଅଭୂତପୂର୍ବ ପ୍ରୟାସ ଦ୍ୱାରା କରତାରପୁର କରିଡର ନିର୍ମାଣ ହେବାକୁ ଯାଉଛି । ଏବେ ଗୁରୁ ନାନକଙ୍କ ପ୍ରଦର୍ଶିତ ମାର୍ଗରେ ଚାଲୁଥିବା ପ୍ରତ୍ୟେକ ଭାରତୀୟ , ପ୍ରତ୍ୟେକ ଶିଖ , ଦୂରବୀକ୍ଷଣ ବଦଳରେ ନିଜ ଆଖିରେ ନାରୋବାଲ ଯାଇପାରିବ ଏବଂ ବିନା ଭିସାରେ ଗୁରୁଦ୍ୱାରା ଦରବାର ସାହିବର ଦର୍ଶନ କରିପାରିବ ।


    ଅଗଷ୍ଟ 1947ରେ ଯେଉଁ ଭୁଲ ହୋଇଥିଲା , ଏହା ତାହାର ପ୍ରାୟଶ୍ଚିତ ଅଟେ । ଆମ ଗୁରୁଙ୍କ ସବୁଠୁ ଗୁରୁତ୍ୱପୂର୍ଣ୍ଣ ସ୍ଥଳ କେବଳ କିଛି କିଲୋମିଟର ଦୂରରେ ହିଁ ଥିଲା , କିନ୍ତୁ ତା ' କୁ ମଧ୍ୟ ଆପଣ ସାଥୀରେ ଆଣିପାରିଲେ ନାହିଁ । ଏହି କରିଡର ସେହି କ୍ଷତିକୁ କମ କରିବା ଲାଗି ଏକ ପ୍ରାମାଣିକ ପ୍ରୟାସ ଅଟେ ।


    ସାଥୀଗଣ , ଗୁରୁ ଗୋବିନ୍ଦ ସିଂ ହୁଅନ୍ତୁ କିମ୍ବା ପୁଣି ଗୁରୁ ନାନକ ଦେବ , ଆମର ପ୍ରତ୍ୟେକ ଗୁରୁ ନ୍ୟାୟ ସହିତ ଛିଡ଼ା ହେବା ଲାଗି ଶିକ୍ଷା ଦେଇଛନ୍ତି । ତାଙ୍କର ପ୍ରଦର୍ଶିତ ମାର୍ଗରେ ଚାଲି ଆଜି କେନ୍ଦ୍ର ସରକାର 1984ରେ ଆରମ୍ଭ ହୋଇଥିବା ଅନ୍ୟାୟର ପର୍ଯ୍ୟାୟକୁ ନ୍ୟାୟ ପର୍ଯ୍ୟନ୍ତ ପହଁଚାଇବାରେ ଲାଗି ରହିଛି । ଦଶନ୍ଧି ଧରି ମା ' ମାନେ , ଭଉଣୀମାନେ , ପୁଅ-ଝିଅମାନେ , ଯେତେ ଲୁହ ଗଡ଼ାଇଛନ୍ତି , ତା ' କୁ ପୋଛିବାର କାମ , ସେମାନଙ୍କୁ ନ୍ୟାୟ ଦେବାର କାମ ଏବେ ଆଇନ କରିବ ।


    ସାଥୀଗଣ , ଆଜି ଏହି ପବିତ୍ର ଦିନରେ ଗୁରୁ ଗୋବିନ୍ଦ ସିଂ ମହାରାଜଙ୍କ ପ୍ରଦର୍ଶିତ 11 ସୂତ୍ରୀୟ ମାର୍ଗରେ ଚାଲିବା ଲାଗି ପୁଣିଥରେ ସଂକଳ୍ପ ନେବାର ଆବଶ୍ୟକତା ରହିଛି । ଆଜି ଯେତେବେଳେ ଭାରତ ଏକ ସଶକ୍ତ ରାଷ୍ଟ୍ର ରୂପରେ ପ୍ରତିଷ୍ଠିତ ହେବାର ମାର୍ଗରେ ଚାଲିବା ଆରମ୍ଭ କରିଛି , ସେତେବେଳ ଭାରତର ଭାବନାକୁ ଆହୁରି ସଶକ୍ତ କରିବାର ଆବଶ୍ୟକତା ରହିଛି ।


    ମୋର ବିଶ୍ୱାସ ଅଛି ଯେ ଆମେ ସମସ୍ତେ ଗୁରୁଜୀଙ୍କ ପ୍ରଦର୍ଶିତ ମାର୍ଗରେ ନୂଆ ଭାରତକୁ ଆପଣାଇବାର ସଂକଳ୍ପକୁ ଆହୁରି ମଜଭୁତ କରିବୁ ।


    ପୁଣି ଥରେ ଆପଣମାନଙ୍କୁ ସମସ୍ତଙ୍କୁ ପ୍ରକାଶ ପର୍ବର ଶୁଭକାମନା । ଆପଣମାନଙ୍କ ପାଇଁ ନୂଆ ବର୍ଷ ଅନେକ ଖୁସି ନେଇକି ଆସୁ , ଏହି କାମନା ସହିତ-


    ଜୋ ବୋଲେ , ସୋ ନିହାଲ!... ସତ୍ ଶ୍ରୀ ଅକାଲ!


    **********

    
    
    (Release ID: 1560051) Visitor Counter : 24