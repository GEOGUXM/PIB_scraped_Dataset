      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      • 106ତମ ଭାରତୀୟ ବିଜ୍ଞାନ କଂଗ୍ରେସକୁ ପ୍ରଧାନମନ୍ତ୍ରୀଙ୍କ ସମ୍ବୋଧନ
      • 3600 କୋଟି ଟଙ୍କାର ରାଷ୍ଟ୍ରୀୟ ଆନ୍ତଃବୈଷୟିକ ସାଇବର ଭୌତିକ ପ୍ରଣାଳୀକୁ କେନ୍ଦ୍ର ସରକାରଙ୍କ ମଞ୍ଜୁରି
      • ଗବେଷଣାଲବ୍ଧ ଜ୍ଞାନ ସାମାଜିକ-ଆର୍ଥିକ ଉନ୍ନତିରେ ଉପଯୋଗ କରିବାକୁ ଆହ୍ୱାନ
      • କୃଷି କ୍ଷେତ୍ର, କ୍ଷୁଦ୍ର ଚାଷୀଙ୍କ ସହାୟତା ଲାଗି ବିଗ ଡାଟା ବିଶ୍ଳେଷଣ, କୃତ୍ରିମ ଧୀଶକ୍ତି, ବ୍ଲକ ଚେନ ଟେକ୍ନୋଲଜି ବ୍ୟବହାର ଉପରେ ଗୁରୁତ୍ୱ
      • ରାଜ୍ୟର ବିଶ୍ୱବିଦ୍ୟାଳୟ, କଲେଜସମୂହରେ ସୁଦୃଢ଼ ଗବେଷଣା ଇ-ପ୍ରଣାଳୀ ବିକଶିତ କରିବା ଉପରେ ପ୍ରାଧାନ୍ୟ
      • ସିକଲସେଲ ଆନେମିଆର ପ୍ରଭାବୀ ସମାଧାନ ଖୋଜିବା ଲାଗି ବୈଜ୍ଞାନିକମାନଙ୍କୁ ଆହ୍ୱାନ
      Posted On: 03 JAN 2019 8:40PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି 106ତମ ଭାରତୀୟ ବିଜ୍ଞାନ କଂଗ୍ରେସର ପ୍ରାରମ୍ଭିକ ଅଧୀବେଶନ ଓ ସମାରୋହକୁ ଉଦଘାଟନ କରିଛନ୍ତି ।


    ଏହି କଂଗ୍ରେସର ବିଷୟବସ୍ତୁ "ଭବିଷ୍ୟତ ଭାରତ: ବିଜ୍ଞାନ ଏବଂ ପ୍ରଯୁକ୍ତି' ର ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ ଯେ ଭାରତର ଅସଲ ଶକ୍ତି ବିଜ୍ଞାନ , ପ୍ରଯୁକ୍ତି ଏବଂ ଉଦ୍ଭାବନକୁ ଲୋକମାନଙ୍କ ସହିତ ଯୋଡ଼ିବାରେ ରହିଛି ।


    ପ୍ରଧାନମନ୍ତ୍ରୀ ଅତୀତର ମହାନ ବୈଜ୍ଞାନିକ ଜେସି ବୋଷ , ସିଭି ରମଣ , ମେଘନାଦ ଶାହା ଏବଂ ଏସଏମ ବୋଷଙ୍କ ଭଳି ବୈଜ୍ଞାନିକଙ୍କ ବିଷୟରେ ଉଲ୍ଲେଖ କରି ସେମାନେ "ସର୍ବନିମ୍ନ ସମ୍ବଳ ' ଏବଂ "ସର୍ବାଧିକ ପ୍ରୟାସ ' ଜରିଆରେ କିପରି ଜନସାଧାରଣଙ୍କ ସେବା କରିଥିଲେ ତାହା ବର୍ଣ୍ଣନା କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ , ଶତାଧିକ ଭାରତୀୟ ବୈଜ୍ଞାନିକମାନଙ୍କ ଜୀବନ ଏବଂ କାର୍ଯ୍ୟ ପ୍ରଯୁକ୍ତିର ବିକାଶ ଏବଂ ରାଷ୍ଟ୍ର ନିର୍ମାଣ ସମ୍ପର୍କରେ ସେମାନଙ୍କ ଗଭୀର ମୌଳିକ ଦୃଷ୍ଟିକୋଣର ପରିଚାୟକ ଅଟେ । ଆମ ବିଜ୍ଞାନର ଆଧୁନିକ ମନ୍ଦିରଗୁଡ଼ିକର ମାଧ୍ୟମରେ ଭାରତ ନିଜର ବର୍ତ୍ତମାନକୁ ବଦଳାଉଛି ଏବଂ ନିଜ ଭବିଷ୍ୟତକୁ ସୁରକ୍ଷିତ କରିବାର କାମ କରୁଅଛି ।


    ପ୍ରଧାନମନ୍ତ୍ରୀ ଆମର ପୂର୍ବତନ ପ୍ରଧାନମନ୍ତ୍ରୀ ଶ୍ରୀ ଲାଲ ବାହାଦୂର ଶାସ୍ତ୍ରୀ ଏବଂ ଶ୍ରୀ ଅଟଳ ବିହାରୀ ବାଜପେୟୀଙ୍କ ସ୍ମୃତିଚାରଣ କରିଥିଲେ । ସେ କହିଥିଲେ ଯେ ଶାସ୍ତ୍ରୀ ଜୀ "ଜୟ ଯବାନ , ଜୟ କିସାନ ' ର ଆହ୍ୱାନ ଦେଇଥିବା ବେଳେ ଅଟଳ ଜୀ ଏହି ଆହ୍ୱାନ ସହିତ "ଜୟ ବିଜ୍ଞାନ ' କୁ ଯୋଡ଼ିଥିଲେ । ସେ କହିଥିଲେ ଯେ ଏବେ ସମୟ ଆସିଯାଇଛି ଯେ ଆମେ ଗୋଟିଏ ପାଦ ଆଗକୁ ବଢ଼ିବା ଏବଂ ଏଥିରେ "ଜୟ ଅନୁସନ୍ଧାନ ” କୁ ସଂଲଗ୍ନ କରିବା ।


    ପ୍ରଧାନମନ୍ତ୍ରୀ ଜୋର ଦେଇ କହିଥିଲେ ଯେ ବିଜ୍ଞାନର ଲକ୍ଷ୍ୟ ଦୁଇଟି ଉଦ୍ଦେଶ୍ୟ ହାସଲ କରିବା ଦ୍ୱାରା ସମ୍ପୂର୍ଣ୍ଣ ହୋଇପାରିବ – ଉଦ୍ବେଳିତ ଜ୍ଞାନର ସୃଷ୍ଟି ଏବଂ ଏହି ଜ୍ଞାନକୁ ସାମାଜିକ-ଆର୍ଥିକ ଉନ୍ନତିରେ ଉପଯୋଗ କରିବା ।


    ଶ୍ରୀ ନରେନ୍ଦ୍ର ମୋଦୀ କହିଥିଲେ ଯେ ବିଜ୍ଞାନ ଇକୋ-ପ୍ରଣାଳୀର ଅନୁସନ୍ଧାନକୁ ପ୍ରୋତ୍ସାହନ ଦେବା ସହିତ ଆମକୁ ଉଦ୍ଭାବନ ଏବଂ ଷ୍ଟାର୍ଟଅପ ପ୍ରତି ମଧ୍ୟ ଧ୍ୟାନ ଦେବାକୁ ହେବ । ସେ କହିଥିଲେ ଯେ ସରକାର ବୈଜ୍ଞାନିକମାନଙ୍କ ମଧ୍ୟରେ ଉଦ୍ଭାବନ ଭାବନାକୁ ପ୍ରୋତ୍ସାହନ ଦେବା ଲାଗି ଅଟଳ ନବୋନ୍ମେଷ ମିଶନର ଶୁଭାରମ୍ଭ କରିଛନ୍ତି । ସେ କହିଥିଲେ ଯେ 40ବର୍ଷ ତୁଳନାରେ ଗତ 4ବର୍ଷ କାଳରେ ଅଧିକ ପ୍ରଯୁକ୍ତି ବ୍ୟାପାର ଅଙ୍କୁରଣ/ଇନକ୍ୟୁବେଟର୍ସ ପ୍ରତିଷ୍ଠା କରାଯାଇଛି ।


    ପ୍ରଧାନମନ୍ତ୍ରୀ କହିଥିଲେ , ଆମର ବୈଜ୍ଞାନିକମାନଙ୍କୁ ଶସ୍ତା ସ୍ୱାସ୍ଥ୍ୟ ସେବା , ବାସଗୃହ , ସ୍ୱଚ୍ଛ ପାନୀୟ ଜଳ ଏବଂ ଇନ୍ଧନ , କୃଷି ଉତ୍ପାଦକତା ଏବଂ ଖାଦ୍ୟ ପ୍ରକ୍ରିୟାକରଣ କ୍ଷେତ୍ରରେ ରହିଥିବା ସମସ୍ୟାଗୁଡ଼ିକର ସମାଧାନ ଲାଗି ନିଜକୁ ପ୍ରତିବଦ୍ଧ କରିବାକୁ ହେବ । ବିଜ୍ଞାନ ସାର୍ବଭୌମିକ ଅଟେ , ସେଥିପାଇଁ ପ୍ରଯୁକ୍ତିକୁ ସ୍ଥାନୀୟ ଆବଶ୍ୟକତା ଏବଂ ପରିସ୍ଥିତି ଅନୁରୂପ ସମାଧାନ ପ୍ରଦାନ କରିବା ଲାଗି ସ୍ଥାନୀୟ ଦୃଷ୍ଟିକୋଣ ରଖିବାକୁ ହେବ ।


    ପ୍ରଧାନମନ୍ତ୍ରୀ କହିଥିଲେ ଯେ ବିଗ ଡାଟା ବିଶ୍ଳେଷଣ , କୃତ୍ରିମ ଧୀଶକ୍ତି (ଆର୍ଟିଫିସିଆଲ ଇଂଟେଲିଜେନ୍ସ) , ବ୍ଲକ ଚେନ ଟେକ୍ନୋଲଜି ଆଦିକୁ କୃଷି କ୍ଷେତ୍ର , ବିଶେଷ କରି କ୍ଷୁଦ୍ର ଚାଷୀମାନଙ୍କ ସହାୟତା ଲାଗି ବ୍ୟବହାର କରାଯିବା ଉଚିତ ।


    ପ୍ରଧାନମନ୍ତ୍ରୀ ବୈଜ୍ଞାନିକମାନଙ୍କୁ ନିବେଦନ କରିଥିଲେ ଯେ ସେମାନେ ଲୋକମାନଙ୍କ ଜୀବନକୁ ସୁଗମ କରିବା ଲାଗି କାମ କରିବା ଉଚିତ । ଏ ସନ୍ଦର୍ଭରେ ସେ କମ ବର୍ଷା ହେଉଥିବା କ୍ଷେତ୍ରରେ ମରୁଡ଼ି ପରିଚାଳନା , ବିପର୍ଯ୍ୟୟର ଆଗୁଆ ଚେତାବନୀ ପ୍ରଣାଳୀ , କୁପୋଷଣ ଦୂର କରିବା , ଶିଶୁଙ୍କ ଠାରେ ଜ୍ୱର ରୋଗର ମୁକାବିଲା କରିବା , ସ୍ୱଚ୍ଛ ଇନ୍ଧନ , ସ୍ୱଚ୍ଛ ପାନୀୟ ଜଳ ଏବଂ ସାଇବର ସୁରକ୍ଷା ଭଳି ପ୍ରସଙ୍ଗର ଉଲ୍ଲେଖ କରିଥିଲେ । ସେ କହିଥିଲେ ଯେ ଏହି କ୍ଷେତ୍ରଗୁଡ଼ିକରେ ଗବେଷଣା ଜରିଆରେ ସମୟବଦ୍ଧ ଉପାୟରେ ସମାଧାନ ବାହାର କରାଯିବା ଉଚିତ ।


    ପ୍ରଧାନମନ୍ତ୍ରୀ 2018ରେ ଭାରତୀୟ ବିଜ୍ଞାନର ପ୍ରମୁଖ ଉପଲବ୍ଧୀ ବିଷୟରେ ଉଲ୍ଲେଖ କରିଥିଲେ , ଯାହା ମଧ୍ୟରେ ନିମ୍ନଲିଖିତଗୁଡ଼ିକ ସାମିଲ ରହିଛି ।


    • ବିମାନରେ ବ୍ୟବହୃତ କରିବା ଯୋଗ୍ୟ ଜୈବ-ଇନ୍ଧନର ଉତ୍ପାଦନ


    • ଦିବ୍ୟ ନୟନ-ଦୃଷ୍ଟିହୀନଙ୍କ ପାଇଁ ମେସିନ


    • ଗ୍ରୀବା କର୍କଟ , ଯକ୍ଷ୍ମା ଏବଂ ଡେଙ୍ଗୁର ଚିକିତ୍ସା ଲାଗି ଶସ୍ତା ଉପକରଣ


    • ସିକ୍କିମ-ଦାର୍ଜିଲିଂ କ୍ଷେତ୍ରରେ ବାସ୍ତବିକ ସମୟରେ ଭୂସ୍ଖଳନର ଚେତାବନୀ ପ୍ରଣାଳୀ


    ସେ କହିଥିଲେ ଯେ ଶିଳ୍ପ ଉତ୍ପାଦଗୁଡ଼ିକ ଜରିଆରେ ଆମର ଗବେଷଣା ଏବଂ ବିକାଶ ଉପଲବ୍ଧୀର ଲାଭ ଉଠାଇବା ପାଇଁ ବ୍ୟବସାୟ ଏବଂ ବାଣିଜ୍ୟ ସୁଦୃଢ଼ କରିବାର ଆବଶ୍ୟକତା ରହିଛି ।


    ପ୍ରଧାନମନ୍ତ୍ରୀ କହିଥିଲେ ଯେ ଗବେଷଣାକୁ କଳା ଏବଂ ମାନବ ବିଜ୍ଞାନ , ସାମାଜିକ ବିଜ୍ଞାନ , ବିଜ୍ଞାନ ଏବଂ ପ୍ରଯୁକ୍ତି ସହିତ ଯୋଡ଼ିବା ଉଚିତ ।


    ଆମର ରାଷ୍ଟ୍ରୀୟ ଗବେଷଣାଗାର , କେନ୍ଦ୍ରୀୟ ବିଶ୍ୱବିଦ୍ୟାଳୟ , ଆଇଆଇଟି , ଆଇଆଇଏସସି , ଟିଆଇଏଫଆର ଏବଂ ଆଇଆଇଏସଇଆର ଉପରେ ଆଧାରିତ ଗବେଷଣା ଏବଂ ବିକାଶ ଆଧାରରେ ଦେଶର ଶକ୍ତି ବିଷୟରେ ପ୍ରଧାନମନ୍ତ୍ରୀ ଉଲ୍ଲେଖ କରି କହିଥିଲେ ଯେ ରାଜ୍ୟ ବିଶ୍ୱବିଦ୍ୟାଳୟ ଓ କଲେଜଗୁଡିକରେ ମଧ୍ୟ ସୁଦୃଢ଼ ଗବେଷଣା ଇ-ପ୍ରଣାଳୀ ବିକଶିତ କରାଯିବା ଆବଶ୍ୟକ ।


    ସେ କହିଥିଲେ ଯେ କେନ୍ଦ୍ର ସରକାର ରାଷ୍ଟ୍ରୀୟ ଆନ୍ତଃବୈଷୟିକ ସାଇବର ଭୌତିକ ପ୍ରଣାଳୀକୁ ମଞ୍ଜୁରି ଦେଇଛନ୍ତି । ଏଥିରେ 3600 କୋଟି ଟଙ୍କାରୁ ଅଧିକ ନିବେଶ ହେବ । ଏହି ମିଶନ ଅନ୍ତର୍ଗତ ଗବେଷଣା ଏବଂ ବିକାଶ , ପ୍ରଯୁକ୍ତି ବିକାଶ , ମାନବ ସମ୍ବଳ ଏବଂ ଦକ୍ଷତା , ଉଦ୍ଭାବନା , ଷ୍ଟାର୍ଟଅପ ଇକୋ-ପ୍ରଣାଳୀ , ଦୃଢ଼ ଉଦ୍ୟୋଗ ଏବଂ ଅନ୍ତର୍ଜାତୀୟ ସହଯୋଗକୁ ରଖାଯାଇଛି ।


    ମହାକାଶ ଗବେଷଣାର ଉପଲବ୍ଧୀ ବିଷୟରେ ପ୍ରଧାନମନ୍ତ୍ରୀ କାର୍ଟୋସାଟ-2 ଏବଂ ଅନ୍ୟ ଉପଗ୍ରହଗୁଡ଼ିକର ସଫଳତା ବିଷୟରେ ଉଲ୍ଲେଖ କରିଥିଲା । ସେ କହିଥିଲେ ଯେ 2022 ଗଗନଯାନ ଜରିଆରେ ମହାକାଶକୁ ତିନି ଜଣ ଭାରତୀୟମାନଙ୍କୁ ପଠାଇବାର ପ୍ରସ୍ତୁତି ଜାରି ରହିଛି । ସେ ସିକଲସେଲ ଆନେମିଆର ପ୍ରଭାବୀ ସମାଧାନ ଖୋଜିବା ଲାଗି ଗବେଷଣା ଆରମ୍ଭ କରାଯିବା ନେଇ ସନ୍ତୋଷ ବ୍ୟକ୍ତ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ "ପ୍ରଧାନମନ୍ତ୍ରୀ ବିଜ୍ଞାନ , ପ୍ରଯୁକ୍ତି ଏବଂ ନବୋନ୍ମେଷ ପରାମର୍ଶ ପରିଷଦ ' ଦ୍ୱାରା ବିଜ୍ଞାନ ଏବଂ ପ୍ରଯୁକ୍ତିର ସମୁଚିତ ଉପାୟ କରିବାରେ ସହାୟତା ମିଳିବ । ସେ କହିଥିଲେ ଯେ ଆମେ "ପ୍ରଧାନମନ୍ତ୍ରୀ ରିସର୍ଚ୍ଚ ଫେଲୋ” ଯୋଜନା ଆରମ୍ଭ କରିଛୁ , ଯାହାର ଅନ୍ତର୍ଗତ ଦେଶର ସର୍ବଶ୍ରେଷ୍ଠ ଶିକ୍ଷାନୁଷ୍ଠାନଗୁଡ଼ିକରୁ ପ୍ରତିଭାସମ୍ପନ୍ନମାନଙ୍କୁ ଆଇଆଇଟି ଏବଂ ଆଇଆଇଏସସିରେ ପିଏଚଡି କାର୍ଯ୍ୟକ୍ରମ ଲାଗି ସିଧାସଳଖ ପ୍ରବେଶ ଦିଆଯିବ । ସେ କହିଥିଲେ ଯେ ଏହି ଯୋଜନା ଦ୍ୱାରା ଉନ୍ନତ ଗବେଷଣାର ମାର୍ଗ ଖୋଲିବ ଏବଂ ପ୍ରମୁଖ ଶିକ୍ଷାନୁଷ୍ଠାନଗୁଡ଼ିକରେ ଶିକ୍ଷକମାନଙ୍କ ଅଭାବ ସମସ୍ୟା ଦୂର ହେବ ।


    **********

    
    
    (Release ID: 1558742) Visitor Counter : 27