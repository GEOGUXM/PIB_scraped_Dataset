      ସଂସଦୀୟ ବ୍ୟାପାର ମନ୍ତ୍ରଣାଳୟ

      ସଂସଦର ଶୀତ ଅଧିବେଶନ-2018 ଶେଷ
      • ଲୋକସଭାରେ 47% କାର୍ଯ୍ୟ ଏବଂ ରାଜ୍ୟସଭାରେ 27% କାର୍ଯ୍ୟ ହୋଇପାରିଛି;
      • ଉଭୟ ସଦନରେ 5ଟି ବିଲ୍ ଗୃହୀତ ହୋଇଛି;
      • ଅଧିବେଶନରେ ଉଭୟ ଗୃହରେ 124ତମ ସମ୍ବିଧାନ ସଂଶୋଧନ ବିଲ୍ ଗୃହୀତ ହେବା ଏକ ଐତିହାସିକ କୃତିତ୍ୱ : ଶ୍ରୀ ନରେନ୍ଦ୍ର ସିଂ ତୋମାର
      Posted On: 10 JAN 2019 6:24PM by PIB Bhubaneshwar


    ଶୀତ ଅଧିବେଶନ-2018ରେ ସମସ୍ତ ରାଜନୈତିକ ଦଳ ଜାତୀୟ ସ୍ୱାର୍ଥ ଥିବା ବିଭିନ୍ନ ପ୍ରସଙ୍ଗରେ ବ୍ୟାପକ ଭାବେ ଆଲୋଚନାରେ ଅଂଶ ଗ୍ରହଣ କରିଥିବାରୁ ଏହା ସଫଳ ହୋଇପାରିଛି । କେନ୍ଦ୍ର ସଂସଦୀୟ ବ୍ୟାପାର , ଗ୍ରାମ୍ୟ ଉନ୍ନୟନ , ପଞ୍ଚାୟତରାଜ ଏବଂ ଖଣି ମନ୍ତ୍ରୀ ନରେନ୍ଦ୍ର ସିଂ ତୋମାର ଗୁରୁବାର ଗଣମାଧ୍ୟମକୁ ଏହା କହିଛନ୍ତି । ଏହି ଅବସରରେ ସଂସଦୀୟ ବ୍ୟାପାର , ପରିସଂଖ୍ୟାନ ଏବଂ କାର୍ଯ୍ୟାନ୍ୱୟନ ରାଷ୍ଟ୍ରମନ୍ତ୍ରୀ ବିଜୟ ଗୋଏଲ ଉପସ୍ଥିତ ଥିଲେ ।


    ଶ୍ରୀ ତୋମାର କହିଲେ ଯେ , ସଂସଦର ଉଭୟ ଗୃହରେ 124 ତମ ସମ୍ବିଧାନ ସଂଶୋଧନ ବିଲ ଗୃହୀତ ହେବା ଏହି ଅଧିବେଶନର ବିଶେଷ ସଫଳତା । ଏହା ଏକ ଐତିହାସିକ କୃତିତ୍ୱ । ବିଶେଷ ସୁବିଧା ପାଉ ନଥିବା କୋଟି କୋଟି ଭାରତୀୟ ନାଗରିକଙ୍କର ଏହା ଥିଲା ଆଶା ଆକାଂକ୍ଷା । ଦୀର୍ଘ ବିତର୍କ ମଧ୍ୟରେ ଅନେକ ସାଂସଦ ଏହାକୁ ସମର୍ଥନ କରିଥିଲେ ଏବଂ ବହୁମତରେ ବିଲ ଟି ଗୃହୀତ ହୋଇଥିଲା । ବିଲ ଟିକୁ ସମର୍ଥନ କରିଥିବା ସମସ୍ତ ସାଂସଦଙ୍କୁ ମନ୍ତ୍ରୀ ଧନ୍ୟବାଦ ଜଣାଇଥିଲେ ।


    ଗଣମାଧ୍ୟମକୁ ଶ୍ରୀ ଗୋଏଲ କହିଲେ , ସଂସଦରେ 124ତମ ସମ୍ବିଧାନ ସଂଶୋଧନ ବିଲ୍ ଗୃହୀତ ହେବା ଏହା ସୂଚାଉଛି ଯେ ସରକାର ଜାତୀୟ ସ୍ୱାର୍ଥ ଦୃଷ୍ଟିରୁ ଗୁରୁତ୍ୱ ଥିବା ସମସ୍ତ ପ୍ରସଙ୍ଗରେ ଗୃହରେ ବିତର୍କ ପାଇଁ ଏବଂ ବିଲକୁ ଗୃହୀତ କରାଇବା ଦିଗରେ ପ୍ରସ୍ତୁତ ଅଛନ୍ତି , ଯଦି ସମସ୍ତ ରାଜନୈତିକ ଦଳ ପକ୍ଷରୁ ସମର୍ଥନ ମିଳେ ।


    ଶ୍ରୀ ତୋମାର ସୂଚନା ଦେଇଥିଲେ , 2018 ଡିସେମ୍ବର 18 , ମଙ୍ଗଳବାର ସଂସଦର ଶୀତ ଅଧିବେଶନ-2018 ଆରମ୍ଭ ହୋଇଥିଲା । 2019 ଜାନୁଆରୀ 8 ତାରିଖ , ମଙ୍ଗଳବାର ଲୋକସଭାକୁ ଅନିର୍ଦ୍ଦିଷ୍ଟ କାଳ ମୁଲତବୀ ରଖାଯାଇଛି । 29 ଦିନର କାର୍ଯ୍ୟାଳୟରେ ଲୋକସଭାର 17ଟି ସିଟିଂ ହୋଇଥିଲା । 2019 ଜାନୁଆରୀ 9 , ବୁଧବାର ଦିନ ରାଜ୍ୟସଭାକୁ ଅନିର୍ଦ୍ଦିଷ୍ଟ କାଳ ମୁଲତବୀ ରଖାଯାଇଛି । 30 ଦିନ ମଧ୍ୟରେ ରାଜ୍ୟସଭାର 18ଟି ସିଟିଂ ହୋଇଥିଲା । ଲୋକସଭାରେ 47% କାର୍ଯ୍ୟ ହୋଇଥିବା ବେଳେ ରାଜ୍ୟସଭାରେ 27% କାର୍ଯ୍ୟ ହୋଇପାରିଥିବା ମନ୍ତ୍ରୀ କହିଥିଲେ ।


    ଅଧିବେଶନ କାଳରେ 17ଟି ବିଲ୍ (ଲୋକସଭରେ 12ଟି ଏବଂ ରାଜ୍ୟସଭାରେ 5ଟି) ଆଗତ କରାଯାଇଥିଲା । ଲୋକସଭାରେ 1ଟି ବିଲ୍ ଅନୁମୋଦନ ଲାଭ କରିଥିବା ବେଳେ ରାଜ୍ୟସଭାରେ 4ଟି ବିଲ୍ ଗୃହୀତ ହୋଇଛି । ସଂସଦର ଉଭୟ ଗୃହରେ 5ଟି ବିଲ୍ ଅନୁମୋଦନ ଲାଭ କରିଛି । ଆଗତ ହୋଇଥିବା , ବିତର୍କ ହୋଇଥିବା ଏବଂ ଅନୁମୋଦିତ ବିଲ୍ ଗୁଡ଼ିକର ତାଲିକା ସଂଯୁକ୍ତ କରାଯାଇଛି ।


    ଅଧିବେଶନ କାଳରେ 2018-19ର ଦ୍ୱିତୀୟ ଅତିରିକ୍ତ ଅନୁଦାନ ଖର୍ଚ୍ଚ ଦାବି ବିଲ୍ ଲୋକସଭାରେ ଆଗତ ହୋଇ ବିତର୍କ ପରେ ଗୃହୀତ ହୋଇଥିଲା । ବିଲଟି ରାଜ୍ୟସଭାକୁ ପଠା ଯାଇଥିଲେ ମଧ୍ୟ ଆଲୋଚନା ହୋଇପାରିନାହିଁ । ଗ୍ରହଣ ହେବାର 14 ଦିନ ମଧ୍ୟରେ ଏହା ପୁନର୍ବାର ଲୋକସଭାକୁ ଫେରସ୍ତ ହେବାର ନ ଥିବାରୁ ସ୍ୱତଃ ଏହା ଧାର୍ଯ୍ୟ ସମୟ ପରେ ଉଭୟ ଗୃହ ଦ୍ୱାରା ଅନୁମୋଦିତ ହେଲା ବୋଲି ଧରି ନିଆଯିବ । ସମ୍ବିଧାନର ଧାରା 109ର କ୍ଲଜ୍ 5 ଅନୁଯାୟୀ ଏହା ଲୋକସଭାରେ ଯେଉଁ ରୂପରେ ଗୃହୀତ ହୋଇଥିଲା ତାହା ହିଁ ଚୂଡ଼ାନ୍ତ ହେବ ।


    ଆଧାର ଏବଂ ଅନ୍ୟାନ୍ୟ ଆଇନ (ସଂଶୋଧନ) ବିଲ୍ , 2019 ଏବଂ ନାଗରିକତ୍ୱ (ସଂଶୋଧନ) ବିଲ୍ , 2019 ନାମରେ ଦୁଇଟି ଗୁରୁତ୍ୱପୂର୍ଣ୍ଣ ବିଲ୍ ମଧ୍ୟ ଅନୁମୋଦନ ଲାଭ କରିଛି । ଏଥିସହ ତିନୋଟି ଅଧ୍ୟାଦେଶ (1): ଦ ମୁସଲିମ ୱିମେନ (ପ୍ରୋଟେକ୍ସନ ଅଫ ରାଇଟ୍ସ ଅନ୍ ମ୍ୟାରେଜ୍) ଅଧ୍ୟାଦେଶ , 2018 , ( 2): ଦ ଇଣ୍ଡିଆନ ମେଡିକାଲ କାଉନସିଲ୍ (ସଂଶୋଧନ) ଅଧ୍ୟାଦେଶ , 2018 ଏବଂ (3): ଦ କମ୍ପାନିଜ୍ (ସଂଶୋଧନ) ଅଧ୍ୟାଦେଶ , 2018କୁ ବିଲ୍ ରେ ରୂପାନ୍ତର କରିବାକୁ ତିନୋଟି ବିଲ୍ ଲୋକସଭାରେ ମଂଜୁରି ପାଇଥିବା ବେଳେ ଏବେ ରାଜ୍ୟସଭାକୁ ପଠାଯାଇଛି ।


    ଏତଦବ୍ୟତୀତ , ଅଧିବେଶନର ଗୁରୁତ୍ୱପୂର୍ଣ୍ଣ ବିଷୟ ଏହା ଯେ , ସମ୍ବିଧାନ (124ତମ) ସଂଶୋଧନ ବିଲ୍ - 2019 ସଂସଦର ଉଭୟ ଗୃହରେ ଅନୁମୋଦନ ଲାଭ କରିଛି । ଏହାଦ୍ୱାରା ସାଧାରଣ ବର୍ଗର ଆର୍ଥିକ ଅନଗ୍ରସର ଲୋକଙ୍କୁ ଚାକିରି ଏବଂ ଶିକ୍ଷାନୁଷ୍ଠାନରେ ସଂରକ୍ଷଣ ସୁବିଧା ମିଳିପାରିବ । ଦ ନ୍ୟାସନାଲ ଟ୍ରଷ୍ଟ ଫର ୱେଲଫେୟାର ଅଫ ପର୍ସନ୍ସ ୱିଥ୍ ଅଟିଜମ , ସେଣ୍ଟ୍ରାଲ ପାଲସି , ମେଣ୍ଟାଲ ରିଟାର୍ଡେସନ ଆଣ୍ଡ ମଲ୍ଟିପଲ (ଡିଜାବିଲିଟିଜ୍) ସଂଶୋଧନ ବିଲ୍ , 2018 , ଦ ରାଇଟ ଅଫ ଚିଲଡ୍ରେନ ଅଫ୍ ଫ୍ରି ଆଣଡ କମ୍ପଲସରି ଏଜୁକେସନ (ସଂଶୋଧନ) ବିଲ୍ , 2019 ଏବଂ ନ୍ୟାସନାଲ କାଉନସିଲ ଫରଟିଚର ଏଜୁକେସନ (ସଂଶୋଧନ) ବିଲ୍ , 2019 ସଂସଦର ଉଭୟ ଗୃହରେ ଅନୁମୋଦନ ଲାଭ କରିଛି ।


    ଲୋକସଭାରେ ଧାରା 193 ଅନୁଯାୟୀ ରାଫେଲ ଚୁକ୍ତିନାମା ଉପରେ ଅଳ୍ପ ସମୟ ବିତର୍କ ହୋଇଥିଲା । କେରଳ , ତାମିଲନାଡ଼ୁ ଏବଂ ଓଡ଼ିଶାରେ ହୋଇଥିବା ପ୍ରାକୃତିକ ବିପର୍ଯ୍ୟୟ ତଥା ସାମୁଦ୍ରିକ ଝଡ଼ ଗଜ , ତିତଲି ଇତ୍ୟାଦି ଉପରେ ମଧ୍ୟର କିଛି ସମୟ ବିତର୍କ ହୋଇ ଅସମାପ୍ତ ରହିଥିଲା ।


    2018 ଡିସେମ୍ବର 19ରେ ସମ୍ମିଧାନର ଧାରା 356 ଅନୁଯାୟୀ ଜାମ୍ମୁ-କାଶ୍ମୀରରେ ରାଷ୍ଟ୍ରପତି ଶାସନ ଜାରି ପାଇଁ ପ୍ରସ୍ତାବ ଲୋକସଭାରେ 2018 ଡିସେମ୍ବର 28 ତାରିଖରେ ଏବଂ ରାଜ୍ୟସଭାରେ 2019 ଜାନୁଆରୀ 2 ଓ 3 ତାରିଖରେ ଆଲୋଚନା ହୋଇ ମଞ୍ଜୁରି ଲାଭ କରିଥିଲା ।


    ରାଜ୍ୟସଭାରେ ପଡ଼ି ରହିଥିବା ନାଳନ୍ଦା ବିଶ୍ୱବିଦ୍ୟାଳୟ (ସଂଶୋଧନ) ବିଲ୍ , 2013 , ଦ ଇଣ୍ଡିଆନ ମେଡିସିନ ସେଣ୍ଟ୍ରାଲ କାଉନସିଲ୍ (ସଂଶୋଧନ) ବିଲ୍ , 2005 , ଦ ହୋମିଓପାଥି ସେଣ୍ଟ୍ରାଲ କାଉନସିଲ୍ (ସଂଶୋଧନ) ବିଲ୍ , 2005 ଏବଂ ଦ ହୋମିଓପାଥି ସେଣ୍ଟ୍ରାଲ କାଉନସିଲ୍ (ସଂଶୋଧନ) ବିଲ୍ , 2015କୁ ପ୍ରତ୍ୟାହୃତ କରି ନିଆଯାଇଛି ।


    **********


    

    
    (Release ID: 1559424) Visitor Counter : 22