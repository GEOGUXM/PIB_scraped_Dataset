      ଇଲେକ୍ଟ୍ରୋନିକ୍ସ ଓ ସୂଚନା ପ୍ରଯୁକ୍ତି ମନ୍ତ୍ରଣାଳୟ

      ଏନଆଇସି ଦ୍ୱାରା ନୂତନ ପ୍ରଯୁକ୍ତି ସଂପର୍କିତ ସମ୍ମିଳନୀ ଆୟୋଜିତ
      Posted On: 24 JAN 2019 3:45PM by PIB Bhubaneshwar


    ଜାତୀୟ ସୂଚନା ବିଜ୍ଞାନ କେନ୍ଦ୍ର ( NIC ) ଦ୍ୱାରା ଏକ ଦୁଇଦିନିଆ ବୈଷୟିକ ସମ୍ମିଳନୀ 22 ଓ 23 ଜାନୁଆରୀ 2019ରେ ଆୟୋଜିତ ହୋଇଛି । ଏହି ସମ୍ମିଳନୀକୁ ଇଲେକ୍ଟ୍ରୋନିକ୍ସ ଓ ସୂଚନା ପ୍ରଯୁକ୍ତି ମନ୍ତ୍ରଣାଳୟ ସଚିବ ଶ୍ରୀ ଅଜୟ ସାହାଣୀ ଉଦ୍ଘାଟନ କରି କହିଥିଲେ ଯେ , ନିୟନ୍ତ୍ରିତ ପରିବେଶରେ ଏପିଆଇ ଉପଯୋଗ କରି ତଥ୍ୟ ହାସଲ କରିବା , ସଂରକ୍ଷିତ କରିବା ଓ ବାଣ୍ଟିବା ସହଜ । ପ୍ରଥମ ଟେକ୍ନୋକନକ୍ଲେଭ ଶୈଶବରୁ ଆଗକୁ ବଢ଼ିଛି , ଏହି ଯାତ୍ରାରେ ନୂଆ ନୂଆ ଭାରତୀୟ ପ୍ରଯୁକ୍ତିକୁ ଆପଣେଇବା ପାଇଁ ଆମକୁ ପ୍ରତିବଦ୍ଧ ହେବାକୁ ପଡିବ । ଦେଶ ଡିଜିଟାଲ ପରିବର୍ତ୍ତନର ଦଶକ ଦେଇ ଗତି କରୁଥିବା ବେଳେ ପ୍ରଯୁକ୍ତି ନୂଆ ଭାରତର ସ୍ୱପ୍ନ ସାକାର କରିବାକୁ ପ୍ରସ୍ତୁତ ରହିଛି । ଏଥିରେ ଜାତୀୟ ସୂଚନା ବିଜ୍ଞାନ କେନ୍ଦ୍ର ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରୁଛି ବୋଲି ସେ କହିଥିଲେ ।


    ମହାନିର୍ଦ୍ଦେଶକ ଡଃ ନୀତା ବର୍ମା କହିଥିଲେ ଜାତୀୟ ସୂଚନା ବିଜ୍ଞାନ କେନ୍ଦ୍ର , କେନ୍ଦ୍ର ସରକାରଙ୍କ ବିଭିନ୍ନ ବିଭାଗରେ ଆଇସିଟି ଆପ୍ଲିକେସନରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରୁଛି । ଭାରତକୁ ଡିଜିଟାଲ ଦେଶରେ ପରିଣତ କରିବା ପାଇଁ ସରକାରଙ୍କ ଡିଜିଟାଲ ଇଣ୍ଡିଆ କାର୍ଯ୍ୟକ୍ରମକୁ ଏହା ଆଗକୁ ବଢ଼ାଉଛି । ସରକାରଙ୍କ ପାଇଁ ଜାତୀୟ ଆଇସିଟି ଭିତ୍ତିଭୂମି ପ୍ରସ୍ତୁତ କରିବା ସହ ଏନଆଇସି କେନ୍ଦ୍ର ଓ ରାଜ୍ୟ ସରକାରଙ୍କ ବିଭିନ୍ନ କ୍ଷେତ୍ର ପାଇଁ ସମାଧାନ ତଥା ମଞ୍ଚ ପ୍ରସ୍ତୁତ ଓ ବିକଶିତ କରୁଛି । ଏହାଦ୍ୱାରା ପାରଦର୍ଶିତା , ତଥ୍ୟ ଆଧାରିତ ଯୋଜନା , ପ୍ରବନ୍ଧନ ଓ ସେବା ଗୁଣବତ୍ତା ବୃଦ୍ଧି ହେଉଛି ।


    ସମ୍ମିଳନୀରେ ବକ୍ତା ଭାବରେ ଆଇଟି ଉଦ୍ୟୋଗର ବିଶେଷଜ୍ଞମାନେ ନୂଆ ନୂଆ ପ୍ରଯୁକ୍ତି ଓ ସେଗୁଡ଼ିକର ଆପ୍ଲିକେସନ ସମ୍ବନ୍ଧୀୟ ବିଷୟ ଉପରେ ଚର୍ଚ୍ଚା କରିଥିଲେ । ସମ୍ମିଳନୀର ବିଷୟ ଥିଲା ନେକ୍ସଜେନ ଗଭର୍ଣ୍ଣାନ୍ସ ପାଇଁ ପ୍ରଯୁକ୍ତି । ଏହି ଅବସରରେ ବିଗ ଡାଟା , ଆଡଭାନ୍ସ ଆନାଲିଟିକ୍ସ , ଆର୍ଟିଫିସିଆଲ ଇଣ୍ଟେଲିଜେନ୍ସ , ମେସିନ ଲର୍ଣ୍ଣିଂ , ଡିପ ଲର୍ଣ୍ଣିଂ , ଡେଭଓପ୍ସ , ଏଜାଇଲ ମେଥୋଡଲଜି , କ୍ଲାଉଡ ନେଟିଭ ସ୍କେଲେବଲ ଆପ୍ଲିକେସନ , ମାଇକ୍ରୋ ସର୍ଭିସେସ , ସଫ୍ଟୱେର ଡିଫାଇନଡ ଇନଫ୍ରଷ୍ଟ୍ରକ୍ଟର , ସାଇବର ସିକ୍ୟୁରିଟି ଆଦି ପ୍ରଯୁକ୍ତି ସଂପର୍କରେ ଆଲୋଚନା ହୋଇଥିଲା ।


    ସମ୍ମିଳନୀର ପ୍ରଥମ ଦିନର ମୁଖ୍ୟ ବକ୍ତା ପର୍ସିଷ୍ଟେଣ୍ଟ ସିଷ୍ଟମର ପ୍ରତିଷ୍ଠାତା , ଅଧ୍ୟକ୍ଷ ଓ ପରିଚାଳନା ନିର୍ଦ୍ଦେଶକ ଶ୍ରୀ ଆନନ୍ଦ ଦେଶପାଣ୍ଡେ କହିଥିଲେ ଆମେ ଏବେ “ ଇଣ୍ଟରନେଟ ଫର ପିପୁଲ ” ରୁ “ ଇଣ୍ଟରନେଟ ଫର ଥିଙ୍ଗସ ” ଆଡକୁ ଅଗ୍ରସର ହେଉଛୁ , ଏଥିରେ ବ୍ୟାପକ ସୁଯୋଗ ସୃଷ୍ଟି ହେବା ସହ ପ୍ରତିବନ୍ଧକ ମଧ୍ୟ ରହିବ । ବ୍ଲକ ଚେନ ପ୍ରଯୁକ୍ତି ଲାଗୁ କରିବା ପାଇଁ ଉପଯୁକ୍ତ ସହଯୋଗର ଆବଶ୍ୟକତା ଉପରେ ସେ ଜୋର ଦେଇଥିଲେ ।


    ଗୁଗୁଲ ମ୍ୟାପ ମେକକର ସ୍ରଷ୍ଟା ଶ୍ରୀ ଲଳିତେଶ କାଟ୍ରାଗଡ୍ଡା ପ୍ରଯୁକ୍ତିର ବ୍ୟବହାର ଦ୍ୱାରା ଭାରତ ସମ୍ମୁଖୀନ ହେଉଥିବା ସମସ୍ୟାର ମୁକାବିଲା ସମ୍ଭବ ବୋଲି କହିଥିଲେ । ବିକଶିତ ଦେଶଗୁଡ଼ିକ ଦ୍ୱାରା ଉପଯୋଗ ହେଉଥିବା ପରମ୍ପରାଗତ ବ୍ୟବସ୍ଥା ପାଇଁ ମାନବ , ବିତ୍ତୀୟ ଓ ପ୍ରଶାସନିକ ସମ୍ବଳର ଆବଶ୍ୟକତା ରହିଛି , ତେବେ ଏସବୁର ନିୟନ୍ତ୍ରଣ ବିକାଶଶୀଳ ଦେଶ ପାଇଁ ଅସମ୍ଭବ । ପ୍ରଯୁକ୍ତିର ବ୍ୟବହାର ଦ୍ୱାରା ସମ୍ବଳର ଆବଶ୍ୟକତା କମିବ ଯାହାର ଅନୁକୂଳ ପ୍ରଭାବ ସ୍ୱାସ୍ଥ୍ୟ ସେବା ଓ ଶିକ୍ଷା କ୍ଷେତ୍ରରେ ପଡ଼ିବ । ଭାରତରେ ସୁଶାସନ ପାଇଁ ସମାଧାନ ବାହାର କରିବାରେ ଜାତୀୟ ସୂଚନା ବିଜ୍ଞାନ କେନ୍ଦ୍ରର ଭୂମିକାକୁ ପ୍ରଶଂସା କରିବା ସହ ଓପନ ଏପିଆଇ ଦ୍ୱାରା ପ୍ଲାଟଫର୍ମ ମାନସିକ ସ୍ଥିତି ଆପଣେଇବାକୁ ଅନୁରୋଧ କରିଥିଲେ ।


    ଏହି ସମ୍ମିଳନୀର ଆୟୋଜନ ଜାତୀୟ ସୂଚନା ବିଜ୍ଞାନ କେନ୍ଦ୍ରର ବୈଷୟିକ ପରାମର୍ଶଦାତା ସମୂହ ( TAG )ଙ୍କ ଦ୍ୱାରା ହୋଇଥିଲା । ସରକାରୀ ଅଧିକାରୀମାନଙ୍କୁ ପ୍ରଯୁକ୍ତିଗତ ପ୍ରଗତି , ନୂତନ ପ୍ରଯୁକ୍ତି ଓ ଆଇସିଟିର ପ୍ରଗତି ସଂପର୍କରେ ସଚେତନ କରିବା ଏହି ସମ୍ମିଳନୀର ଲକ୍ଷ୍ୟ ଥିଲା । ସାରା ଦେଶରେ ବିଭିନ୍ନ ଟିମଗୁଡିକ ଟିଏଜି ଗୁଣବତ୍ତାଯୁକ୍ତ ଆପ୍ଲିକେସନ ବିକାଶ କରିବାରେ ସାହାଯ୍ୟ କରୁଛି ।


    *****************

    
    
    (Release ID: 1561922) Visitor Counter : 1