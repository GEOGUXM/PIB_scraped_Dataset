      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ମହାତ୍ମା ଗାନ୍ଧୀଙ୍କ 150ତମ ଜନ୍ମବାର୍ଷିକୀ ଅବସରରେ କାର ରାଲି; ରାଲି ଅବସରରେ ଜାତୀୟ ସଡକ ସୁରକ୍ଷା ସପ୍ତାହ ଆରମ୍ଭ ହେବ
      Posted On: 30 JAN 2019 8:13PM by PIB Bhubaneshwar


    ମହାତ୍ମା ଗାନ୍ଧୀଙ୍କ 150ତମ ଜନ୍ମବାର୍ଷିକୀ ଅବସରରେ ସଡକ ପରିବହନ ଓ ଜାତୀୟ ରାଜପଥ ମନ୍ତ୍ରଣାଳୟ ତରଫରୁ ଏକ କାର ରାଲି ଆୟୋଜିତ ହେବ । ଏହି ରାଲି ଭାରତ , ବାଂଲାଦେଶ ଓ ମିଆଁମାରର ଗାନ୍ଧୀଜୀଙ୍କ ଜୀବନ ସହ ଜଡିତ ଐତିହାସିକ ସ୍ଥାନ ଦେଇ ଯାତ୍ରା କରିବ । ମହାତ୍ମା ଗାନ୍ଧୀଙ୍କ ଜୀବନ ସହ ଜଡିତ ସ୍ଥାନଗୁଡିକୁ ସଂଯୋଗ କରିବାକୁ ଏହି ରାଲି ମାଧ୍ୟମରେ ଚେଷ୍ଟା ହେବା ସହ ସଡକ ସୁରକ୍ଷା ସଂପର୍କରେ ଲୋକଙ୍କୁ ସଚେତନ କରାଯିବ । ଏହି କାର ରାଲି ଗତ ବର୍ଷ ଅକ୍ଟେବର 2 ତାରିଖରେ ମହାତ୍ମା ଗାନ୍ଧୀଙ୍କ 150ତମ ଜନ୍ମବାର୍ଷିକୀ ପାଳନ ପାଇଁ ଭାରତ ସରକାରଙ୍କ ଦ୍ୱାରା ଆରମ୍ଭ ହୋଇଥିବା ବର୍ଷବ୍ୟାପି ଉତ୍ସବର ଅଂଶବିଶେଷ ।


    ଫେବୃୟାରୀ 4 ତାରିଖରେ ରାଜଘାଟ , ଦିଲ୍ଲୀଠାରୁ ଏହି କାର ରାଲି ଆରମ୍ଭ ହେବା ସହିତ ସଡକ ସୁରକ୍ଷା ସପ୍ତାହ ମଧ୍ୟ ଆରମ୍ଭ ହେବ । ଭାରତର ସାବରମତୀ , ପୋରବନ୍ଦର , ଦାଣ୍ଡି , ୟେରୱାଡା , ସେବାଗ୍ରାମ , ଜବଲପୁର , ଲଖନଉ , ଗୋରଖପୁର , ଚୌରିଚୌରା , ଚମ୍ପାରଣ , ଶାନ୍ତିନିକେତନ , କୋଲକାତା ଦେଇ ରାଲି ଢାକା , ବାଲାଂଦେଶରେ ପହଂଚିବ । ରାଲି 7250 କିଲୋମିଟର ଅତିକ୍ରମ କରି 24 ଫେବୃୟାରୀରେ ରେଙ୍ଗୁନ , ମିଆଁମାରରେ ପହଂଚିବ ।


    ରୋ-ରୋ ଭେଳାରେ ଗଲ୍ଫ ଅଫ ଖମ୍ବାଟ ଅତିକ୍ରମ କରିବା ଏହି ରାଲିର ପ୍ରମୁଖ ଆକର୍ଷଣ । ରାଲିକୁ ବୈଦେଶିକ ବ୍ୟାପାର ମନ୍ତ୍ରଣାଳୟ , ସଂସ୍କୃତି ମନ୍ତ୍ରଣାଳୟ ଆଦି ସହଯୋଗ କରିବେ । ରାଲି ଯାଉଥିବା ରାଜ୍ୟଗୁଡିକରେ ଏହାକୁ ସ୍ୱାଗତ ତଥା ପତାକା ପ୍ରଦର୍ଶନ କରାଯିବ ।


    ମହାତ୍ମା ଗାନ୍ଧୀଙ୍କ ବୈଚାରିକ ମୂଲ୍ୟବୋଧର ପ୍ରସାର ରାଲିର ମୂଳ ଲକ୍ଷ୍ୟ । ବାଲାଂଦେଶ ଓ ମିଆଁମାରରେ ରାଲିର ଥିମ ରହିବ “ ଡ୍ରାଇଭ ଫର ପିସ ” । ରାସ୍ତାରେ ସୁରକ୍ଷିତ ଭାବେ ଯାନବାହନ ଚଳାଇବା ବାର୍ତ୍ତାକୁ ରାଲି ଅବସରରେ ପ୍ରୋତ୍ସାହିତ କରାଯିବ ।


    **********

    
    
    (Release ID: 1562927) Visitor Counter : 1