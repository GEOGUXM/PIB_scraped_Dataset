      କୌଶଳ ବିକାଶ ଓ ଉଦ୍ଯୋଗ ମନ୍ତ୍ରଣାଳୟ

      ଭାରତର ସଫଳ ଉଦ୍ୟୋଗୀ ଓ ବ୍ୟକ୍ତି ବିଶେଷଙ୍କୁ ମିଳିବ ଜାତୀୟ ଉଦ୍ୟୋଗୀ ପୁରସ୍କାର 2018
      • 2019 ଜାନୁଆରୀ 04 ତାରିଖ ଦିନ ନୂଆଦିଲ୍ଲୀଠାରେ ଆୟୋଜିତ କାର୍ଯ୍ୟକ୍ରମରେ କରାଯିବ ସମ୍ମାନିତ
      • ମୋଟ 43ଟି ବର୍ଗରେ ଉଦ୍ୟୋଗୀ ଓ ଇକୋସିଷ୍ଟମ ନିର୍ମାତାମାନଙ୍କୁ କରାଯିବ ପୁରସ୍କୃତ
      • ପୁରସ୍କାର ସ୍ୱରୂପ ମିଳିବ ଟ୍ରଫି, ମାନପତ୍ର ଏବଂ ନଗଦ 5ରୁ 10ଲକ୍ଷ ଟଙ୍କାର ରାଶି
      Posted On: 03 JAN 2019 3:59PM by PIB Bhubaneshwar


    2019 ମସିହା ଜାନୁଆରୀ 4 ତାରିଖ ଦିନ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରଣାଳୟ ପକ୍ଷରୁ ଜାତୀୟ ଉଦ୍ୟୋଗୀ ପୁରସ୍କାର ( NEA )ର ତୃତୀୟ ସଂସ୍କରଣ କାର୍ଯ୍ୟକ୍ରମ ଅନୁଷ୍ଠିତ ହେବ । ନୂଆଦିଲ୍ଲୀର ଡ଼କ୍ଟର ଆମ୍ବେଦକର ଆନ୍ତର୍ଜାତିକ କେନ୍ଦ୍ରଠାରେ ଏହି କାର୍ଯ୍ୟକ୍ରମ ଆୟୋଜନ କରାଯିବ । ଦେଶରେ ଉଦ୍ୟୋଗର ବାତାବରଣ ସୃଷ୍ଟି କରିବା ଦିଗରେ ପ୍ରଥମ ପିଢ଼ିର ଯୁବ ଉଦ୍ୟୋଗୀମାନଙ୍କ ଉଲ୍ଲେଖନୀୟ ଅବଦାନକୁ ସ୍ୱୀକୃତି ପ୍ରଦାନ ପୂର୍ବକ ସେମାନଙ୍କୁ ଏଭଳି ପୁରସ୍କାର ପ୍ରଦାନର ବ୍ୟବସ୍ଥା କରାଯାଇଛି । ଏହି ଉତ୍ସବରେ କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ଏବଂ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ପୌରୋହିତ୍ୟ କରିବେ । ଅନ୍ୟମାନଙ୍କ ମଧ୍ୟରେ ଦକ୍ଷତା ବିକାଶ ଓ ଉଦ୍ୟମିତା ରାଷ୍ଟ୍ରମନ୍ତ୍ରୀ ଶ୍ରୀ ଅନନ୍ତକୁମାର ହେଗଡେ ଯୋଗଦେବାର କାର୍ଯ୍ୟକ୍ରମ ଥିବାବେଳେ , ବାଣିଜ୍ୟ ଓ ଶିଳ୍ପ ଏବଂ ବେସାମରିକ ବିମାନ ଚଳାଚଳ ମନ୍ତ୍ରୀ ଶ୍ରୀ ସୁରେଶ ପ୍ରଭୁ ମୁଖ୍ୟ ଅତିଥି ଭାବେ ଯୋଗଦାନ କରିବେ ।


    ଚଳିତ ବର୍ଷ ସମସ୍ତ ବର୍ଗରେ ମୋଟ 43ଟି ପୁରସ୍କାର ପ୍ରଦାନ କରାଯିବ । ସେଥି ମଧ୍ୟରୁ 39ଟି ପୁରସ୍କାର ବିଭିନ୍ନ ସେକ୍ଟରରଯୁବ ଉଦ୍ୟୋଗୀମାନଙ୍କ ପାଇଁ ଉଦ୍ଦିଷ୍ଟ । ଏବଂ ଅନ୍ୟ 4ଟି ପୁରସ୍କାର ଉଦ୍ୟୋଗ ବାତାବରଣ ସୃଷ୍ଟି କ୍ଷେତ୍ରରେ ଉଲ୍ଲେଖନୀୟ ଅବଦାନ ଥିବା ବ୍ୟକ୍ତିବିଶେଷଙ୍କୁ ଦିଆଯିବ । ଏଥିପାଇଁ ପୁରସ୍କାର ବିଜେତାମାନଙ୍କୁ ଏକ ଟ୍ରଫି , ସାଟିଫିକେଟ ଏବଂ ନଗଦ 5 ଲକ୍ଷ ଠାରୁ ଆରମ୍ଭ କରି 10 ଲକ୍ଷ ପର୍ଯ୍ୟନ୍ତ ଟଙ୍କା ପ୍ରଦାନ କରାଯିବ । ସେହିଭଳି ପୁରସ୍କାରକୁ ତିନୋଟି ନିବେଶ ବର୍ଗରେ ବିଭକ୍ତ କରାଯାଇଛି- ଯଥା , 1 ଲକ୍ଷ ଟଙ୍କା ଠାରୁ କମ୍‌ ବର୍ଗ , 1 ଲକ୍ଷ ଠାରୁ ଆରମ୍ଭ କରି 10 ଲକ୍ଷ ଟଙ୍କା ପର୍ଯ୍ୟନ୍ତ ଏକ ବର୍ଗ ଏବଂ 10 ଲକ୍ଷ ଠାରୁ ନେଇ 1 କୋଟି ଟଙ୍କା ପର୍ଯ୍ୟନ୍ତ ତୃତୀୟ ବର୍ଗ । ସେଥି ମଧ୍ୟରେ କ୍ଷୁଦ୍ର ଠାରୁ ନେଇ ବୃହତ୍‌ ପ୍ରଥମ ପିଢ଼ିର ଉଦ୍ୟୋଗୀ ରହିଛନ୍ତି ଯେଉଁମାନଙ୍କ ବୟସ 40 ବର୍ଷରୁ କମ୍‌ । ପୁଣି ଯେଭଳି ପ୍ରତ୍ୟେକ ସାମାଜି ଆର୍ଥିକ ବର୍ଗର ଉଦ୍ୟୋଗୀ ଏଥିରେ ଅଂଶଗ୍ରହଣ କରିବେ ଏବଂ ସେମାନଙ୍କୁ ପୁରସ୍କୃତ କରାଯିବ ସେଥିପାଇଁ ବିଶେଷ ଦୃଷ୍ଟି ଦିଆଯାଇଛି । ସେମାନଙ୍କର ସକାରାତ୍ମକ ଏବଂ ଅବଦାନକୁ ମଧ୍ୟ ନିଖୁଣ ଭାବେ ତର୍ଜମା କରାଯାଇଛି ଯେଉଁମାନଙ୍କର କି ଦେଶର ଆର୍ଥିକ ବିକାଶ ଦିଗରେ ଅବଦାନ ରହିଛି ।


    ଦକ୍ଷତା ବିକାଶ ଏବଂ ଉଦ୍ୟମିତ ମନ୍ତ୍ରଣାଳୟ ଏଥିପାଇଁ ପ୍ରମୁଖ ଅନୁଷ୍ଠାନ ଓ ସଂସ୍ଥା ଯଥା ଏକ୍ସଏଲଆରଆଇ , ଜାମସେଦପୁର ; ଆଇଆଇଟି , ବମ୍ବେ , ମୁମ୍ବାଇ ; ଆଇଆଇଟି , ଗୌହାଟୀ , ଆସାମ ; ଆଇଆଇଟି , କାନପୁର ଏବଂ ଆଇଆଇଟି , ଚେନ୍ନାଇ ଆଦିଙ୍କୁ ସାମିଲ କରିଛି । ଅନ୍ୟ ଜାତୀୟ ସ୍ତରର ପ୍ରତିଷ୍ଠାନମାନ ହେଲେ , ଟିସ୍‌ , ମୁମ୍ବାଇ , ମ୍ୟାନେଜ , ହାଇଦ୍ରାବାଦ , ଆଇଆରଏମଏ , ଆନନ୍ଦ , ଆରଇଏସଇଟି ଆଇ , ବାଙ୍ଗାଲୋର , ନାବାର୍ଡ଼ , ମୁମ୍ବାଇ ; ଜାତୀୟ ଅଭିନବତ୍ୱ ପ୍ରତିଷ୍ଠାନ , ଅହମ୍ମଦାବାଦ ମାନଙ୍କୁ ଏଥିରେ ସାମିଲ କରାଯାଇଛି ଯଦ୍ୱାରା ଏହି ପୁରସ୍କାରର ମନୋନୟନ ଓ ମୂଲ୍ୟାୟନ ପ୍ରକ୍ରିୟାକୁ ସୁନିଶ୍ଚିତ କରାଯାଇପାରିବ ।


    ଏହି ପୁରସ୍କାର ପାଇଁ ମନୋନୟନ ପ୍ରକ୍ରିୟା ତିନି ପର୍ଯ୍ୟାୟରେ ବେଶ୍‌ ଜଟିଳ ମୂଲ୍ୟାୟନ ପଦ୍ଧତି ମାଧ୍ୟମରେ କରାଯିବ । ପୁନଶ୍ଚ ମନୋନୀତ କମ୍ପାନୀମାନଙ୍କ ସଂପର୍କରେ ବିସ୍ତୃତ ବିବରଣୀ ଓ ଅଧ୍ୟୟନ କରାଯିବ । ସେମାନଙ୍କର ମାର୍କେଟ ପାରାମିଟର ଓ କାର୍ଯ୍ୟଦକ୍ଷତା ଓ ଗ୍ରହଣୀୟତାକୁ ବିଚାରକୁ ନିଆଯିବ । ଶେଷରେ ଏକ ବିଚାରକ ମଣ୍ଡଳୀ ଯେଉଁଥିରେ କି ବିଶିଷ୍ଟ ଚିନ୍ତକ ଓ ଶିଳ୍ପ ବିଶେଷଜ୍ଞମାନେ ସାମିଲ ସେମାନେ ସାମୂହିକ ଭାବେ ଏହି ମୂଲ୍ୟାୟନ ଫଳାଫଳକୁ ପୁଙ୍ଖାନୁପୁଙ୍ଖ ଭାବେ ତର୍ଜମା କରି ଶେଷରେ ପୁରସ୍କାର ପାଇଁ ଯୋଗ୍ୟ ବ୍ୟକ୍ତିବିଶେଷଙ୍କୁ ଚୟନ କରିବେ ।


    ଏହି ପୁରସ୍କାର ପାଇଁ ଯୋଗ୍ୟ ହେବା ସକାଶେ , ମନୋନୀତ ଉଦ୍ୟୋଗୀମାନଙ୍କ ବୟସ 40 ବର୍ଷ ଠାରୁ କମ୍‌ ହୋଇଥିବା ଆବଶ୍ୟକ । ସେମାନେ ପ୍ରଥମ ପିଢ଼ିର ଉଦ୍ୟୋଗୀ ହୋଇଥିବେ ଏବଂ ସେମାନଙ୍କ ହାତରେ ବ୍ୟବସାୟର 51% ମାଲିକାନା ସ୍ୱତ୍ତ୍ୱ ଥିବ । ସେହିଭଳି ମହିଳା , ଦିବ୍ୟାଙ୍ଗ ଉଦ୍ୟୋଗୀ , ତଫସିଲଭୁକ୍ତ ଜାତି/ତଫସିଲଭୁକ୍ତ ଜନଜାତି ଏବଂ ସୀମିତ ସୁଯୋଗ ଥିବା କ୍ଷେତ୍ରର ଉଦ୍ୟୋଗୀମାନଙ୍କ ପାଇଁ ବିଶେଷ ପୁରସ୍କାରର ବ୍ୟବସ୍ଥା କରାଯାଇଛି ।


    ଏନଇଏ ଏଭଳି ଏକ ପ୍ଲାଟଫର୍ମ ଯେଉଁଥିରେ ଅଭିନବତ୍ୱକୁ ପ୍ରାଧାନ୍ୟ ଦିଆଯାଇଛି । ଏହା ଯୁବଗୋଷ୍ଠୀଙ୍କ ମନରେ ସକାରାତ୍ମକ ପରିବର୍ତ୍ତନର ଭାବନା ଉଦ୍ରେକ କରିପାରିବ ଏବଂ ସେମାନଙ୍କ ସକଳ ପ୍ରକାର ଶିଳ୍ପ କ୍ଷେତ୍ରରେ ଉଦ୍ୟୋଗୀ ହେବାକୁ ପ୍ରରୋଚିତ କରିବ । ଏହା ଦ୍ୱାରା ସେମାନେ ଅନ୍ୟ କାର୍ଯ୍ୟକ୍ରମର ପୁରସ୍କାର ଠାରୁ ପୃଥକ୍‌ ଭାବେ ବିବେଚିତ ହେବେ । ଏହି ପୁରସ୍କାର ସେମାନଙ୍କୁ ଉଦ୍ୟୋଗୀ ଏବଂ ସତ୍ତା ଭାବେ ଉଦ୍ୟୋଗ ପାଇଁ ସମର୍ଥନ କରିବ ଏବଂ ସେମାନଙ୍କ ବିକାଶ , କାର୍ଯ୍ୟଯୋଜନା ଓ ଉତ୍ପାଦକୁ ବଜାରରେ ସୁପରିଚିତ କରିବ । ସମର୍ପିତ ଉପଭୋକ୍ତାମାନଙ୍କ ଦୃଷ୍ଟି ଏଭଳି ଉଦ୍ୟୋଗୀ ଓ ସେମାନଙ୍କ ଉତ୍ପାଦ ଉପରେ ପଡ଼ିବ । ସେମାନେ ଭାରତରେ ଉଦ୍ୟୋଗୀ ଭାବେ ବେଶ ଅନୁକୂଳ ବାତାବରଣ ଭିତରେ ବିକଶିତ ହୋଇପାରିବେ । ଏ ସଂପର୍କରେ ଅଧିକ ସୂଚନା ସକାଶେ ତଥା ମନୋନୟନ ଓ ବର୍ଗ ସଂପର୍କରେ ଅଧିକ ଜାଣିବା ଲାଗି ନିମ୍ନୋକ୍ତ ୱେବସାଇଟ ଭିଜିଟ କରନ୍ତୁ: http://www.neas.gov.in/ .


    ***************

    
    
    (Release ID: 1558601) Visitor Counter : 20