      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      • ବାରଣାସୀରେ ପ୍ରବାସୀ ଭାରତୀୟ ସମ୍ମିଳନୀର ପଞ୍ଚଦଶ ସଂସ୍କରଣକୁ ଉଦଘାଟନ କଲେ ପ୍ରଧାନମନ୍ତ୍ରୀ
      • ପ୍ରବାସୀ ଭାରତୀୟମାନଙ୍କୁ ନୂତନ ଭାରତ ନିର୍ମାଣ ଲାଗି ଆହ୍ୱାନ
      • ଭାରତ ସରକାର ବ୍ୟବସ୍ଥାକୁ ତ୍ରୁଟିଶୂନ୍ୟ, ପାରଦର୍ଶୀ, ଦୁର୍ନୀତିମୁକ୍ତ କରିଛନ୍ତି – ନରେନ୍ଦ୍ର ମୋଦୀ
      • ଏକ ବିଶ୍ୱ, ଏକ ସୂର୍ଯ୍ୟ, ଏକ ଗ୍ରୀଡ ହେଉଛି ପିଏମ ପ୍ରବାସୀ ଭାରତୀୟ ତୀର୍ଥ ଦର୍ଶନ ଯୋଜନାର ମନ୍ତ୍ର
      • ଯଦି ଭାରତ ଅଦ୍ୱିତୀୟ, ଭାରତୀୟତା ସର୍ବବ୍ୟାପୀ -ମରିସସ ପ୍ରଧାନମନ୍ତ୍ରୀ
      • ପ୍ରଥମ ଅନ୍ତର୍ଜାତୀୟ ଭୋଜପୂରୀ ମହୋତ୍ସବ ଆୟୋଜନ କରିବ ମରିସସ
      Posted On: 22 JAN 2019 8:29PM by PIB Bhubaneshwar


    ଆଜି ବାରଣାସୀର ଦିନଦୟାଲ ହସ୍ତକଳା ସଂକୁଳଠାରେ ପ୍ରବାସୀ ଭାରତୀୟ ଦିବସ ସମାରୋହର ପଞ୍ଚଦଶ ସଂସ୍କରଣର ପୂର୍ଣ୍ଣାଙ୍ଗ ଅଧିବେଶନକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଉଦଘାଟନ କରିଛନ୍ତି ।


    ପ୍ରବାସୀ ଭାରତୀୟ ଦିବସର ମୁଖ୍ୟ ଅତିଥି ମରିସସ ପ୍ରଧାନମନ୍ତ୍ରୀ ପ୍ରବିନ୍ଦ ଜଗନ୍ନାଥ , ଉତ୍ତର ପ୍ରଦେଶ ରାଜ୍ୟପାଳ ରାମ ନାଏକ , ବୈଦେଶିକ ବ୍ୟାପାର ମନ୍ତ୍ରୀ ସୁଷମା ସ୍ୱରାଜ , ଉତ୍ତର ପ୍ରଦେଶ ମୁଖ୍ୟମନ୍ତ୍ରୀ ଯୋଗୀ ଆଦିତ୍ୟନାଥ , ହରିଆଣା ମୁଖ୍ୟମନ୍ତ୍ରୀ ମନୋହର ଲାଲ ଖଟ୍ଟର , ଉତ୍ତରାଖଣ୍ଡ ମୁଖ୍ୟମନ୍ତ୍ରୀ ତ୍ରିଭେନ୍ଦ୍ର ସିଂ ରାୱତ , କେନ୍ଦ୍ର ବୈଦେଶିକ ବ୍ୟାପାର ରାଷ୍ଟ୍ରମନ୍ତ୍ରୀ ଅବସରପ୍ରାପ୍ତ ଜେନେରାଲ ଭି କେ ସିଂହ ଏବଂ ଅନ୍ୟ ମାନ୍ୟଗଣ୍ୟ ବ୍ୟକ୍ତିବିଶେଷ ଏହି ଅବସରରେ ଯୋଗ ଦେଇଥିଲେ ।


    ନିଜର ସମ୍ବୋଧନରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ କହିଥିଲେ ଯେ ପୂର୍ବଜମାନଙ୍କ ଭୂମି ପ୍ରତି ପ୍ରବାସୀ ଭାରତୀୟମାନଙ୍କ ପ୍ରେମ ଏବଂ ସ୍ନେହ ସେମାନଙ୍କୁ ଏଠାକୁ ଟାଣିଆଣିଛି । ନୂତନ ଭାରତ ନିର୍ମାଣରେ ପ୍ରବାସୀ ଭାରତୀୟମାନଙ୍କୁ ହାତରେ ହାତ ମିଶାଇବା ପାଇଁ ସେ ଆହ୍ୱାନ କରିଥିଲେ ।


    ବସୁଧୈବ କୁଟୁମ୍ବକମ ପରମ୍ପରାକୁ ଜୀବନ୍ତ ରଖିବାରେ ପ୍ରବାସୀ ଭାରତୀୟମାନଙ୍କ ଯୋଗଦାନକୁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ । ପ୍ରବାସୀ ଭାରତୀୟମାନେ କେବଳ ଭାରତର ସଦଭାବନା ଦୂତ ନୁହନ୍ତି ବରଂ ସେମାନେ ଏହାର ଦୃଢ଼ତା , ସାମର୍ଥ୍ୟ ଏବଂ ବୈଶିଷ୍ଟ୍ୟକୁ ପ୍ରତିନିଧିତ୍ୱ କରୁଛନ୍ତି । ବିଶେଷ କରି ଗବେଷଣା ଏବଂ ଉଦ୍ଭାବନ କ୍ଷେତ୍ରରେ ନୂତନ ଭାରତ ନିର୍ମାଣରେ ଅଂଶଗ୍ରହଣ କରିବା ଲାଗି ସେ ପ୍ରବାସୀ ଭାରତୀୟମାନଙ୍କୁ ଆହ୍ୱାନ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଦ୍ରୁତ ପ୍ରଗତି ଲାଗି ଭାରତ ବର୍ତ୍ତମାନ ସାରା ବିଶ୍ୱରେ ଉଚ୍ଚତର ସୋପନାରେ ଛିଡ଼ା ହୋଇଛି ଏବଂ ବିଶ୍ୱ ସମୁଦାୟର ନେତୃତ୍ୱ ନେବା ସ୍ଥିତିରେ ରହିଛି । ଅନ୍ତର୍ଜାତୀୟ ସୌର ମେଂଟ ଏହାର ଏକ ଉଦାହରଣ । ଶ୍ରୀ ମୋଦୀ ଆହୁରି କହିଥିଲେ ଯେ ସ୍ଥାନୀୟ ସମାଧାନ ଏବଂ ବୈଶ୍ୱିକ ପ୍ରୟୋଗ ହେଉଛି ଆମର ମନ୍ତ୍ର । ପ୍ରଧାନମନ୍ତ୍ରୀ ଅନ୍ତର୍ଜାତୀୟ ସୌର ମେଂଟକୁ ଏକ ବିଶ୍ୱ , ଏକ ସୂର୍ଯ୍ୟ , ଏକ ଗ୍ରୀଡ ଦିଗରେ ଏକ ପଦକ୍ଷେପ ଭାବେ ଅଭିହିତ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଭାରତର ବିଶ୍ୱ ଅର୍ଥନୈତିକ ଶକ୍ତି ହେବା ଦିଗରେ ଯାତ୍ରା କରୁଛି । ଏହା ନିକଟରେ ବିଶ୍ୱର ସର୍ବବୃହତ ଷ୍ଟାର୍ଟଅପ୍ ଇକୋସିଷ୍ଟମ ଏବଂ ବିଶ୍ୱର ସର୍ବବୃହତ ସ୍ୱାସ୍ଥ୍ୟସେବା ଯୋଜନା ରହିଛି । ଆମେ ମେକ ଇନ ଇଣ୍ଡିଆ କ୍ଷେତ୍ରରେ ଅନେକ ବାଟ ଆଗେଇ ଆସିଛୁ । ବିପୁଳ ଶସ୍ୟ ଉତ୍ପାଦନ ଆମର ବୃହତ ଉପଲବ୍ଧୀ ହୋଇଆସିଛି ।


    ପ୍ରଧାନମନ୍ତ୍ରୀ ଦୁଃଖ ବ୍ୟକ୍ତ କରି କହିଥିଲେ ଯେ ପୂର୍ବ ସରକାରଙ୍କ ଇଚ୍ଛାଶକ୍ତି ଏବଂ ଉପଯୁକ୍ତ ନୀତିର ଅଭାବ ଯୋଗୁ ହିତାଧିକାରୀଙ୍କ ପାଇଁ ଉଦ୍ଦିଷ୍ଟ ବ୍ୟାପକ ପରିମାଣର ପାଣ୍ଠି ସେମାନଙ୍କ ନିକଟରେ ପହଁଚିପାରୁନଥିଲା । ତେବେ ଆଜି , ସେ କହିଥିଲେ , ଆମେ ବ୍ୟବସ୍ଥାରେ ରହିଥିବା ତ୍ରୁଟିକୁ ପ୍ରଯୁକ୍ତି ମାଧ୍ୟମରେ ସୁଧାରିପାରିଛୁ । ଜନସାଧାରଣଙ୍କ ଅର୍ଥ ଲୁଟ୍ ଏବେ ବନ୍ଦ ହୋଇଯାଇଛି । 85 ପ୍ରତିଶତ ହରାଇଥିବା ଜନସାଧାରଣଙ୍କ ଅର୍ଥ ଏବେ ସିଧାସଳଖ ହିତାଧିକାରୀମାନଙ୍କ ପାଇଁ ଉପଲବ୍ଧ ହୋଇପାରୁଛି ଏବଂ ସିଧାସଳଖ ସେମାନଙ୍କ ଆକାଉଂଟକୁ ସ୍ଥାନାନ୍ତରିତ ହେଉଛି । ପ୍ରଧାନମନ୍ତ୍ରୀ କହିଥିଲେ ଯେ ସାଢ଼େ ଚାରି ବର୍ଷରେ ଲୋକମାନଙ୍କ ବ୍ୟାଙ୍କ ଏକାଉଂଟକୁ 5 , 80 , 000 କୋଟି ଟଙ୍କା ହସ୍ତାନ୍ତର କରାଯାଇସାରିଲାଣି । ପ୍ରଧାନମନ୍ତ୍ରୀ କହିଥିଲେ ଯେ କିପରି ହିତାଧିକାରୀମାନଙ୍କ ତାଲିକାରୁ 7 କୋଟି ନକଲି ନାମ କାଟିଦିଆଯାଇଛି , ଯାହା ବ୍ରିଟେନ , ଫ୍ରାନ୍ସ ଏବଂ ଇଟାଲୀର ଜନସଂଖ୍ୟା ସହ ସମାନ ।


    ପ୍ରଧାନମନ୍ତ୍ରୀ କହିଥିଲେ ଏହା ହେଉଛି ତାଙ୍କ ସରକାରଙ୍କ ଦ୍ୱାରା କରାଯାଇଥିବା କେତେକ ପରିବର୍ତ୍ତନର ଫଳ ଯାହା ନୂତନ ଭାରତର ଆତ୍ମବିଶ୍ୱାସକୁ ପ୍ରତିଫଳିତ କରୁଛି ।


    ନୂତନ ଭାରତ ପାଇଁ ଆମ ସଂକଳ୍ପରେ ପ୍ରବାସୀ ଭାରତୀୟମାନେ ଗୁରୁତ୍ୱପୂର୍ଣ୍ଣ ବୋଲି ପ୍ରଧାନମନ୍ତ୍ରୀ କହିଥିଲେ । ସେ ଆହୁରି କହିଥିଲେ ଯେ ସେମାନଙ୍କ ସୁରକ୍ଷାକୁ ନେଇ ଆମେ ଚିନ୍ତିତ । କିପରି ବିପଦରେ ଫସିଥିବା 2 ଲକ୍ଷ ଭାରତୀୟଙ୍କୁ ସରକାର ଉଦ୍ଧାର କରିଥିଲେ ତାହା ସେ ବର୍ଣ୍ଣନା କରିଥିଲେ ।


    ବିଦେଶରେ ରହୁଥିବା ଭାରତୀୟଙ୍କ କଲ୍ୟାଣ ବିଷୟରେ ଶ୍ରୀ ମୋଦୀ କହିଥିଲେ ଯେ ପାସପୋର୍ଟ ଏବଂ ଭିସା ନିୟମକୁ ଏବେ ସହଜ କରିଦିଆଯାଇଛି ଏବଂ ଇ-ଭିସା ବ୍ୟବସ୍ଥା ସେମାନଙ୍କ ଭ୍ରମଣକୁ ଅଧିକ ସହଜ କରିଛି । ସମସ୍ତ ଭାରତୀୟ ଏବେ ପାସପୋର୍ଟ ସେବା ସହିତ ଯୋଡ଼ି ହୋଇଯାଇଛନ୍ତି ଏବଂ ଚିପ ଆଧାରିତ ଇ-ପାସପୋର୍ଟ ଜାରି କରିବା ପାଇଁ ପ୍ରୟାସ କରାଯାଉଛି ।


    ପ୍ରଧାନମନ୍ତ୍ରୀ କହିଥିଲେ ଯେ ପ୍ରବାସୀ ତୀର୍ଥ ଦର୍ଶନ ଯୋଜନା ହାତକୁ ନିଆଯାଇଛି । 5ଟି ଅଣ ଭାରତୀୟ ପରିବାରକୁ ଭାରତ ଭ୍ରମଣ ଲାଗି ନିମନ୍ତ୍ରଣ ଦେବାକୁ ସେ ପ୍ରବାସୀ ଭାରତୀୟମାନଙ୍କୁ ଆହ୍ୱାନ କରିଥିଲେ । ପ୍ରଧାନମନ୍ତ୍ରୀ ମଧ୍ୟ ସେମାନଙ୍କୁ ଗାନ୍ଧୀଜୀ ଏବଂ ଗୁରୁ ନାନକ ଦେବ ଜୀଙ୍କ ଜନ୍ମବାର୍ଷିକୀ ପାଳନ ଉପଲକ୍ଷେ ସେମାନଙ୍କ ଆଦର୍ଶର ପ୍ରସାର ପାଇଁ ଅନୁରୋଧ କରିଥିଲେ । ବାପୁଙ୍କ ପ୍ରିୟ ଭଜନ , ବୈଷ୍ଣବ ଜନର ସ୍ୱରଦାନରେ ବିଶ୍ୱ ସମୁଦାୟ ଯୋଗ ଦେଇଥିବାରୁ ଆମେ ଗର୍ବିତ ବୋଲି ସେ କହିଥିଲେ ।


    ପ୍ରବାସୀ ଭାରତୀୟ ଦିବସ ସମାରୋହର ସଫଳ ଆୟୋଜନ ଲାଗି ଭୂମିକା ନିମନ୍ତେ ପ୍ରଧାନମନ୍ତ୍ରୀ କାଶୀର ଜନସାଧାରଣଙ୍କୁ ପ୍ରଶଂସା କରିଥିଲେ । ପ୍ରଧାନମନ୍ତ୍ରୀ କହିଥିଲେ ଯେ ଆଗକୁ ସ୍କୁଲ ବୋର୍ଡ ପରୀକ୍ଷା ଅଛି , ସେ 29 ଜାନୁଆରୀ , 2019 ପୂର୍ବାହ୍ଣ 11ଟାରେ ନମୋ ଆପ ଜରିଆରେ ପରୀକ୍ଷା ପେ ଚର୍ଚ୍ଚା କାର୍ଯ୍ୟକ୍ରମରେ ଅଭିଭାବକ ଏବଂ ଛାତ୍ରଛାତ୍ରୀଙ୍କ ସହ ବାର୍ତ୍ତାଳାପ କରିବେ ।


    ପ୍ରବାସୀ ଭାରତୀୟ ଦିବସ-୨୦୧୯ରେ ମୁଖ୍ୟ ଅତିଥି ମରିସସ ପ୍ରଧାନମନ୍ତ୍ରୀ ପ୍ରବିନ୍ଦ ଜଗନ୍ନାଥ ପ୍ରବାସୀ ଭାରତୀୟମାନଙ୍କ ସ୍ମୃତିକୁ ଉଜାଗର କରିବା ସହିତ ସେମାନଙ୍କ ପୂର୍ବଜମାନଙ୍କ ଭୂମି ସହ ସେମାନଙ୍କ ସମ୍ପର୍କ ବିଷୟରେ କହିଥିଲେ । ହିନ୍ଦୀ ଏବଂ ଇଂରାଜୀରେ ଅଭିଭାଷଣ ଦେଇ ସେ କହିଥିଲେ ଏତେ ସଂଖ୍ୟକ ଲୋକମାନଙ୍କ ଉପସ୍ଥିତି ଏହି ପରିଚୟ ଦେଉଛି ଯେ ଗୋଟିଏ ଇତିହାସ ଏବଂ ସଂସ୍କୃତିର ପ୍ରତିନିଧିତ୍ୱ କରୁଥିବା ପ୍ରବାସୀ ଭାରତୀୟମାନେ ଗୋଟିଏ ପରିବାରର ସଦସ୍ୟ । ସେ କହିଥିଲେ , ଯଦି ଭାରତ ଅଦ୍ୱିତୀୟ , ଭାରତୀୟତା ହେଉଛି ସର୍ବବ୍ୟାପକ ।


    ସେ ଭୋଜପୁରୀ ଭାଷା କହି ଶ୍ରୋତାମାନଙ୍କୁ ଆମୋଦିତ କରିଥିଲେ ଏବଂ ମରିସସ ପ୍ରଥମ ଅନ୍ତର୍ଜାତୀୟ ଭୋଜପୁରୀ ମହୋତ୍ସବ ଆୟୋଜନ କରିବାକୁ ଯାଉଥିବା ଘୋଷଣା କରିଥିଲେ ।


    ସ୍ୱାଗତ ଭାଷଣ ଦେଇ , ବୈଦେଶିକ ବ୍ୟାପାର ମନ୍ତ୍ରୀ ଶ୍ରୀମତି ସ୍ୱରାଜ କହିଥିଲେ ପ୍ରଧାନମନ୍ତ୍ରୀ ମୋଦୀଙ୍କ ଓଜସ୍ୱୀ ନେତୃତ୍ୱ ପାଇଁ ଭାରତ ଆଜି ଗର୍ବିତ । ମାତୃଭୂମି ସହିତ ସେମାନଙ୍କ ସମ୍ପର୍କ ଲାଗି ସେ ପ୍ରବାସୀ ଭାରତୀୟମାନଙ୍କୁ ଧନ୍ୟବାଦ ଅର୍ପଣ କରିଥିଲେ । ଉତ୍ତର ପ୍ରଦେଶ ମୁଖ୍ୟମନ୍ତ୍ରୀ ଯୋଗୀ ଆଦିତ୍ୟନାଥ କହିଥିଲେ ପ୍ରବାସୀ ଭାରତୀୟ ଦିବସ ଏବଂ କୁମ୍ଭ ମେଳା ଉତ୍ତର ପ୍ରଦେଶରେ ଆୟୋଜନ ହେବା ଏକ ଭାରତ ଶ୍ରେଷ୍ଠ ଭାରତର ପ୍ରତିଫଳନ ।


    ପ୍ରଧାନମନ୍ତ୍ରୀ ମୋଦୀ “ଭାରତ କୋ ଜାନିଏ” ପ୍ରଶ୍ନୋତ୍ତର ପ୍ରତିଯୋଗିତାର ବିଜେତାମାନଙ୍କୁ ପୁରସ୍କୃତ କରିଥିଲେ । ଭାରତ ଉପରେ ଏହି ପ୍ରଶ୍ନୋତ୍ତର କାର୍ଯ୍ୟକ୍ରମ ଯୁବ ପ୍ରବାସୀ ଭାରତୀୟଙ୍କ ପାଇଁ ଉଦ୍ଦିଷ୍ଟ ଥିଲା ।


    ପ୍ରବାସୀ ଭାରତୀୟ ଦିବସର ଉଦଯାପନୀ ସମାରୋହ ଆସନ୍ତାକାଲି ଜାନୁଆରୀ 23 , 2019ରେ ଆୟୋଜିତ ହେବ । ରାଷ୍ଟ୍ରପତି ରାମନାଥ କୋବିନ୍ଦ ଚୟନ ହୋଇଥିବା ପ୍ରବାସୀମାନଙ୍କୁ ପ୍ରବାସୀ ଭାରତୀୟ ସମ୍ମାନରେ ସମ୍ମାନିତ କରିବେ ।


    ଏହି ସମ୍ମେଳନ ପରେ , 24 ଜାନୁଆରୀରେ ପ୍ରବାସୀ ଭାରତୀୟ ପ୍ରତିନିଧିମଣ୍ଡଳୀ ପ୍ରୟାଗରାଜରେ କୁମ୍ଭମେଳା ପରିଦର୍ଶନ କରିବେ । 25 ଜାନୁଆରୀରେ ସେମାନେ ଦିଲ୍ଲୀ ଅଭିମୁଖେ ଯାତ୍ରା କରିବେ ଏବଂ ନୂଆଦିଲ୍ଲୀର ରାଜପଥରେ ସାଧାରଣତନ୍ତ୍ର ଦିବସ ପରେଡ ଦେଖିବାର ସୁଯୋଗ ପାଇବେ ।


    **********

    
    
    (Release ID: 1561025) Visitor Counter : 34