      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ଭାରତୀୟ ବିଜ୍ଞାନ କଂଗ୍ରେସ-2019 ଅବସରରେ ନୋବେଲ ପୁରସ୍କାର ବିଜେତାଙ୍କ ଦ୍ୱାରା ଶିଶୁବିଜ୍ଞାନ କଂଗ୍ରେସ ଉଦ୍ଘାଟିତ
      • ଅଭିସରଣ, ଅନ୍ତଃ ବିଷୟ ଦୃଷ୍ଟିକୋଣ, ଆବିଷ୍କାର ଆଗାମୀ ବର୍ଷରେ ବିଜ୍ଞାନ ଓ ପ୍ରଯୁକ୍ତିର ବାର୍ତ୍ତାବହ- ବିଜ୍ଞାନ ଓ ପ୍ରଯୁକ୍ତି ସଚିବ

      Posted On: 04 JAN 2019 7:52PM by PIB Bhubaneshwar

    ଜଳନ୍ଧରରେ ଆୟୋଜିତ ପାଞ୍ଚ ଦିନିଆ ଭାରତୀୟ ବିଜ୍ଞାନ କଂଗ୍ରେସ ଅବସରରେ ଇସ୍ରାଏଲୀ ନୋବେଲ ପୁରସ୍କାର ବିଜେତା ଏବରାମ ହେର୍ସକୋ ଓ ଆମେରେକୀୟ ନୋବେଲ ପୁରସ୍କାର ବିଜେତା ଏଫ.ଡନକାନ ଏ. ହାଲଡେନ ଜାତୀୟ ଶିଶୁବିଜ୍ଞାନ କଂଗ୍ରେସ ଉଦ୍ଘାଟନ କରିଛନ୍ତି । ଶିଶୁବିଜ୍ଞାନ କଂଗ୍ରେସ ଉଦ୍ଘାଟନ ଅବସରରେ ଏବରାମ ହେର୍ସକୋ କହିଛନ୍ତି , ପିଲାମାନେ ଭବିଷ୍ୟତର ବୈଜ୍ଞାନିକ । ତାଙ୍କର ଦୃଢ଼ ବିଶ୍ୱାସ ରହିଛି ଯେ , କିଛି ପିଲା ଗୁରୁତ୍ୱପୂର୍ଣ୍ଣ ଆବିଷ୍କାର କରି ମାନବ ଜାତିର ହିତସାଧନ କରିବେ ଯାହାଦ୍ୱାରା ସେମାନେ ନୋବେଲ ପୁରସ୍କାର ପାଇବେ । ବିଗତ ବର୍ଷମାନଙ୍କରେ ଭାରତ କରିଥିବା ପ୍ରଗତିର ପ୍ରଶଂସାକରି ପ୍ରଫେସର ଡନକାନ ହାଲଡେନ , ଭବିଷ୍ୟତର ବୈଷୟିକ ବିକାଶରେ ଭାରତର ଭୂମିକା ଗୁରୁତ୍ୱପୂର୍ଣ୍ଣ ବୋଲି କହିଥିଲେ । ଭବିଷ୍ୟତରେ ଯେ କୌଣସି ଚାକିରି କରିବାକୁ ଇଚ୍ଛା ଥିଲେବି ପିଲାମାନେ ଗଣିତ ପଢ଼ିବା ଦରକାର ବୋଲି ସେକହିଛନ୍ତି ।


    ନିଜ ଅଧ୍ୟକ୍ଷ ଭାଷଣରେ ଭାରତୀୟ ବିଜ୍ଞାନ କଂଗ୍ରେସର ଅଧ୍ୟକ୍ଷ ଶ୍ରୀ ଡକ୍ଟର ମନୋଜ କୁମାର ଚକ୍ରବର୍ତ୍ତୀ ଏନସିଏସଟି (ଡିଏସଟି)କୁ ଛାତ୍ରଛାତ୍ରୀଙ୍କ ମଧ୍ୟରେ ବିଗତ କିଛି ବର୍ଷ ହେଲା ବିଭିନ୍ନ ପ୍ରକାର ପ୍ରତଯୋଗିତା ଆୟୋଜନ କରୁଥିବାରୁ ଧନ୍ୟବାଦ ଜଣାଇଥିଲେ । ଏବେ ଅଧିକ ଛାତ୍ରଛାତ୍ରୀ ବିଜ୍ଞାନ ଓ ପ୍ରୟୁକ୍ତିବିଦ୍ୟା ଗ୍ରହଣ କରି କ୍ୟାରିୟର ଗଢ଼ିବାକୁ ଆଗ୍ରହୀ ହେବା ଉଚିତ ବୋଲି ସେ କହିଛନ୍ତି । ଆମ ଦେଶରେ ମାନବ ସମ୍ବଳର ଅଭାବ ନାହିଁ । ଆଗାମୀ 25 ବର୍ଷ ମଧ୍ୟରେ ଆମ ଦେଶ ଜନସଂଖ୍ୟାର ବହୁଭାଗ 17-25 ଆୟୁବର୍ଗଙ୍କ ଦ୍ୱାରା ଅଧ୍ୟୁଷିତ ହେବ ଓ ସେମାନଙ୍କୁ ବିଜ୍ଞାନ ଓ ପ୍ରଯୁକ୍ତି ବିଦ୍ୟା ପ୍ରତି ଆକର୍ଷିତ କରିବା ଜରୁରି । ଏହି ଅବଦାନ ମାଧ୍ୟମରେ ଆମ ଦେଶ ଅନ୍ୟ ଦେଶମାନଙ୍କ ସହ ପ୍ରତିଦ୍ୱନ୍ଦ୍ୱିତା କରିପାରିବ । ବିଜ୍ଞାନ ଓ ପ୍ରଯୁକ୍ତିର ପ୍ରାୟ ସମସ୍ତ କ୍ଷେତ୍ରରେ ଆମେ ଖୁବ ଭଲ ପ୍ରଗତି କରିଛୁ ତେବେ ନୂଆ ନୂଆକୌଶଳ ଆବିଷ୍କାର କରିବା ସହ ଆମ ପାଖରେ ବହୁ ସଂଖ୍ୟକ ବୈଜ୍ଞାନିକ ଓ ପ୍ରଯୁକ୍ତିବିଦ୍ ରହିବା ଆବଶ୍ୟକ ଯେଉଁମାନେ ପ୍ରଶିକ୍ଷିତ ମାନବ ସମ୍ବଳ ଭାବେ ଦେଶକୁ ଆଗେଇ ନେବେ ।


    ରାଷ୍ଟ୍ରୀୟ କିଶୋର ବୈଜ୍ଞାନିକ ସମ୍ମେଳନ ( RKVS ) ଭାରତୀୟ ବିଜ୍ଞାନ କଂଗ୍ରେସର ଏକ ଗୁରୁତ୍ୱପୂର୍ଣ୍ଣ ଅଙ୍ଗ ଭାବରେ ଦେଶରେ ଗବେଷଣା ଓ ବୈଜ୍ଞାନିକ ଆବିଷ୍କାରକୁ ଆଗେଇ ନେବାରେ ପ୍ରମୁଖ ଭୂମିକା ଗ୍ରହଣ କରିଛି । ଯୁବବୈଜ୍ଞାନିକମାନଙ୍କୁ ଗବେଷଣା ଲବ୍ଧ ତଥ୍ୟ ଓ ସେମାନଙ୍କ ଦ୍ୱାରା ବିକଶିତ ପ୍ରକଳ୍ପକୁ ପ୍ରଦର୍ଶିତ କରିବା ଆରକେଭିଏସର ମୁଖ୍ୟ ଲକ୍ଷ୍ୟ । ଏ ସବୁ କାର୍ଯ୍ୟକ୍ରମରେ ଜଣାଶୁଣା ବୈଜ୍ଞାନିକଙ୍କ ବକ୍ତୃତା ଆହ୍ୱାନ କରାଯିବା ସହ ବିଜ୍ଞାନ ପ୍ରଦର୍ଶନୀ , କ୍ୱିଜ ତଥା କର୍ମଶାଳା ଆୟୋଜିତ କରି ପିଲାଙ୍କୁ ନିଆରା ଅଭିଜ୍ଞତା ପ୍ରଦାନ କରାଯାଇଥାଏ । ଛାତ୍ରଛାତ୍ରୀଙ୍କ ଦ୍ୱାରା ପ୍ରସ୍ତୁତ ଓ ଡିଏସଟି ଦ୍ୱାରା ଚୟନ ହୋଇଥିବା ପ୍ରାୟ 120ଟି ପ୍ରକଳ୍ପଏହି ଅବସରରେ ପ୍ରଦର୍ଶିତ ହୋଇଥିଲା । ପିଲାମାନଙ୍କୁ ନୋବେଲ ବିଜୟୀ ବୈଜ୍ଞାନିକ ଓ ଯୁବବୈଜ୍ଞାନିକମାନଙ୍କ ସହ ବାର୍ତ୍ତାଳାପ କରିବାର ସୁଯୋଗ ମଧ୍ୟ ମିଳିଥିଲା । ଦେଶର ସବୁ ଅଞ୍ଚଳର ପିଲା ଏହି କାର୍ଯ୍ୟକ୍ରମରେ ଭାଗ ନେଇଥିଲେ । ତିନିଦିନିଆ ଶିଶୁକଂଗ୍ରେସ ଅବସରରେ ବହୁ ଜଣାଶୁଣା ବୈଜ୍ଞାନିକଙ୍କ ପ୍ରତ୍ୟକ୍ଷ ଓ ଭିଡିଓ କନଫରେନ୍ସିଂ ଆଲୋଚନାଚକ୍ର ଆୟୋଜିତ ହୋଇଥିଲା ।


    ଅନ୍ୟ ଏକ କାର୍ଯ୍ୟକ୍ରମରେ ବିଜ୍ଞାନ ଓ ପ୍ରଯୁକ୍ତି ସଚିବ ପ୍ରଫେସର ଆଶୁତୋଷ ଶର୍ମା ଦୀକ୍ଷାନ୍ତ ଭାଷଣରେ ଭବିଷ୍ୟତ ପ୍ରଯୁକ୍ତିର ଦିଗ ଓ କାରକ ସଂପର୍କରେ କହିଥିଲେ । ଉପସ୍ଥିତ ଛାତ୍ରଛାତ୍ରୀଙ୍କୁ ସଚିବ , ଆଜିର ବିଶ୍ୱରେ କେବଳ ଜ୍ଞାନ ନୁହେଁ ଏହାର ପ୍ରସାର ମଧ୍ୟ ଜରୁରି କହିବା ସହ ପ୍ରକୃତିରୁ ମଧ୍ୟ ଶିକ୍ଷାଲାଭ କରିବାକୁ କହିଥିଲେ , କାରଣ ପ୍ରକୃତି ଉଭୟ ବିଜ୍ଞାନ ଓ ପ୍ରଯୁକ୍ତିଗତ ଆବିଷ୍କାରର ଗନ୍ତାଘର । ଅଭିସରଣ , ଅନ୍ତଃ ବିଷୟ ଦୃଷ୍ଟିକୋଣ , ଆବିଷ୍କାର ଆଗାମୀ ବର୍ଷରେ ବିଜ୍ଞାନ ଓ ପ୍ରଯୁକ୍ତିକୁ ଆଗେଇ ନେବ ଓ ଏଥିପାଇଁ ପ୍ରଯୁକ୍ତି ନୁହେଁ ନୂତନ ବିଚାରର ଲୋଡ଼ା ବୋଲି ପ୍ରଫେସର ଶର୍ମା ନିଜ ଭାଷଣରେ କହିଥିଲେ ।


    **************

    
    
    (Release ID: 1558806) Visitor Counter : 31