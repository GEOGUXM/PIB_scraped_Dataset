      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ଜଳନ୍ଧରଠାରେ ଆୟୋଜିତ 106ତମ ଭାରତୀୟ ବିଜ୍ଞାନ କଂଗ୍ରେସର ପାଞ୍ଚଦିନିଆ ଅଧିବେଶନ ଉଦଯାପିତ
      Posted On: 07 JAN 2019 7:06PM by PIB Bhubaneshwar


    ଭାରତୀୟ ବିଜ୍ଞାନ କଂଗ୍ରେସର 106ତମ ଅଧିବେଶନ , 2019 ଜଳନ୍ଧର ସ୍ଥିତ ଲଭଲୀ ପ୍ରଫେସନାଲ ବିଶ୍ୱବିଦ୍ୟାଳୟଠାରେ ଉଦଯାପିତ ହୋଇଛି । ଏହି ପାଞ୍ଚଦିନିଆ ଅଧିବେଶନକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଜାନୁଆରୀ 3, 2019 ତାରିଖରେ ଉଦଘାଟନ କରିଥିଲେ । ଏହି କାର୍ଯ୍ୟକ୍ରମରେ କେନ୍ଦ୍ର ବିଜ୍ଞାନ ଓ ପ୍ରଯୁକ୍ତି ମନ୍ତ୍ରୀ ଡକ୍ଟର ହର୍ଷ ବର୍ଦ୍ଧନ ଉପସ୍ଥିତ ଥିଲେ । ଭାରତୀୟ ବିଜ୍ଞାନ କଂଗ୍ରେସର ଅଂଶବିଶେଷ ସ୍ୱରୂପ ଏହି ଅବସରରେ ମହିଳା ବିଜ୍ଞାନ କଂଗ୍ରେସ ମଧ୍ୟ ଅନୁଷ୍ଠିତ ହୋଇଥିଲା ଏବଂ ଏହାକୁ କେନ୍ଦ୍ର ବୟନ ଓ ଶିଳ୍ପ ମନ୍ତ୍ରୀ ଶ୍ରୀମତୀ ସ୍ମୃତି ଜୁବିନ୍‌ ଇରାନୀ ଉଦ୍ଘାଟନ କରିଥିଲେ । ଉଦଯାପନୀ ସମାରୋହରେ କେନ୍ଦ୍ର ମାନବ ସମ୍ବଳ ବିକାଶ ମନ୍ତ୍ରୀ ଶ୍ରୀ ପ୍ର୍ରକାଶ ଜାଭଡ଼େକର ଯୋଗ ଦେଇଥିଲେ । ସେହିଭଳି ବିଜ୍ଞାନ କମ୍ୟୁନିକେଟର କାର୍ଯ୍ୟକ୍ରମକୁ କେନ୍ଦ୍ର ଇଲେକ୍ଟ୍ରୋନିକ୍ସ ଓ ଆଇଟି ମନ୍ତ୍ରୀ ଶ୍ରୀ ରବିଶଙ୍କର ପ୍ରସାଦ ଉଦଘାଟନ କରିଥିଲେ । ଅନ୍ୟ ପକ୍ଷରେ ଏହି ଅବସରରେ ଆୟୋଜିତ ଶିଶୁ ବିଜ୍ଞାନ କଂଗ୍ରେସକୁ ଇସ୍ରାଏଲର ନୋବେଲ ପୁରସ୍କାର ବିଜେତା ଅଭରାମ ହେର୍ସକୋ ଏବଂ ଆମେରିକାର ଏଫ ଡ଼ଙ୍କାନ୍‌ ଏମ ହାଲଡ଼େନ ମିଳିତ ଭାବେ ଉଦ୍ଘାଟନ କରିଥିଲେ ।


    ଏହି ପାଞ୍ଚଦିନିଆ କାର୍ଯ୍ୟକ୍ରମ ଅବସରରେ ତିନିଜଣ ନୋବେଲ ପୁରସ୍କାର ବିଜେତାଙ୍କ ସମେତ ଅନେକ ବୈଜ୍ଞାନିକ ସେମାନଙ୍କର ଗୁରୁତ୍ୱପୂର୍ଣ୍ଣ ଅଭିଭାଷଣ ପ୍ରଦାନ କରିଥିଲେ । ଏହି ଅବସରରେ ମୋଟ 20ଟି ପ୍ଲେନାରୀ ଅଧିବେଶନ ଓ ଅନେକ ଗୁଡ଼ିଏ ପ୍ରଭାଗୀୟ ସିମ୍ପୋସିଆ ଅନୁଷ୍ଠିତ ହୋଇଥିଲା ଯେଉଁଥିରେ ଡ଼ିଆରଡ଼ିଓ , ଇସ୍ରୋ , ଡ଼ିଏସଟି , ଆଇସିଏଆର , ସିଏସଆଇଆର , ଆଇସିଏମଆର , ଏନଏଏସି , ୟୁଜିସି , ଆଇଏସସିଏର ବିଭିନ୍ନ ଉଚ୍ଚ ପଦାଧିକାରୀ ବିଜ୍ଞାନୀଙ୍କ ସମେତ , ଆମେରିକା , ବ୍ରିଟେନର ବିଭିନ୍ନ ବିଶ୍ୱବିଦ୍ୟାଳୟରୁ ଆସିଥିବା ପ୍ରାୟ 30,000 ପ୍ରତିନିଧି ଅଂଶଗ୍ରହଣ କରିଥିଲେ । ଏହି ବୈଜ୍ଞାନିକ ସମ୍ମିଳନୀରେ ପ୍ରାୟ ପନ୍ଦର ହଜାର ପ୍ରତିନିଧି ସକ୍ରିୟ ଭାବେ ସାମିଲ ହୋଇଥିଲେ ।


    ଭାରତୀୟ ବିଜ୍ଞାନ କଂଗ୍ରେସର 106ତମ ଅଧିବେଶନ ଅବସରରେ “ ଭାରତର ଗୌରବ ” ଶୀର୍ଷକ ଏକ ପ୍ରଦର୍ଶନୀର ଆୟୋଜନ କରାଯାଇଥିଲା । ସେଥିରେ ଡ଼ିଆରଡ଼ିଓ , ଡ଼ିଏସଟି , ଭୂବିଜ୍ଞାନ ମନ୍ତ୍ରଣାଳୟ , ସିଏସଆଇଆର , ଆଇସିଏଆର , ଆଇସିଏମଆର , ଏନପିସିଆଇଏଲ ଏବଂ ଦେଶର ବିଭିନ୍ନ ବୈଜ୍ଞାନିକ ବିଭାଗ ଓ ବିଶ୍ୱବିଦ୍ୟାଳୟର ପ୍ରଫେସରମାନେ ଅଂଶଗ୍ରହଣ କରିଥିଲେ । ଏହି ପ୍ରଦର୍ଶନୀର ମୁଖ୍ୟ ଆକର୍ଷଣ ଥିଲା ଆକାଶ କ୍ଷେପଣାସ୍ତ୍ର , ବ୍ରହ୍ମୋସ୍‌ କ୍ଷେପଣାସ୍ତ୍ର , ଜିଏସଏଲଭି- ଏମକେ-3 , ଆଷ୍ଟ୍ରୋସାଟ ଉପଗ୍ରହ , ଇନସାଟ- 4 A, ଆଇଆରଏନଏସଏସ ଉପଗ୍ରହ ଆଦିର ନମୁନା ପ୍ରଦର୍ଶନ । ପୁନଶ୍ଚ , ସେଥି ମଧ୍ୟରେ 55 ଫୁଟ , 25 ଟନର ବିଶାଳକାୟ ରୋବୋଟ “ ମେଟାଲ ମାଗ୍ନା ” ବିଶେଷ ଭାବେ ପ୍ରତିନିଧିମାନଙ୍କ ଦୃଷ୍ଟି ଆକର୍ଷଣ କରିଥିଲା । ଏହି ରୋବୋଟକୁ ମୁଖ୍ୟ ପ୍ରବେଶପଥ ସମ୍ମୁଖରେ ସ୍ଥାପନ କରାଯାଇଥିଲା । ସେହିଭଳି ଏକ ବିଶାଳ ମାଇକ୍ରୋସ୍କୋପ୍‌ ଏବଂ ତାଲିମ ପ୍ରଦାନକାରୀ ବିମାନକୁ ମଧ୍ୟ ପ୍ରଦର୍ଶିତ କରାଯାଇଥିଲା ।


    ଭାରତୀୟ ବିଜ୍ଞାନ କଂଗ୍ରେସ ଅଧିବେଶନ କାଳରେ ସୌରଶକ୍ତିଚାଳିତ ଏବଂ ଡ଼୍ରାଇଭରବିହୀନ ଏକ ବସର ଡ଼ିଜାଇନ ପ୍ରସ୍ତୁତ ଓ ପ୍ରଦର୍ଶନ କରାଯାଇଥିଲା ଯାହାକି ଲଭ୍‌ଲୀ ପ୍ରଫେସନାଲ ବିଶ୍ୱବିଦ୍ୟାଳୟର ଛାତ୍ରଛାତ୍ରମାନେ ନିର୍ମାଣ କରିଥିଲେ । ଭାରତର ପ୍ରଯୁକ୍ତି ତଥା ଭାରତର ବୈଜ୍ଞ l ନିକ ସାମର୍ଥ୍ୟ ସମ୍ବଳିତ ଏକ ଟାଇମ କ୍ୟାପସୁଲ ପ୍ରସ୍ତୁତ କରାଯାଇ ଭୂମିତଳେ ପୋତାଯାଇଥିଲା ଯାହାକି 100 ବର୍ଷ ପରେ ଖନନ କରାଯିବ ।


    ଭାରତ ସମେତ ସମଗ୍ର ବିଶ୍ୱରେ ଏବେ ଯେଉଁଭଳି ଭାବେ ବିଜ୍ଞାନ ଓ ପ୍ରଯୁକ୍ତିର ବିକାଶ , ଗବେଷଣା ଓ ପ୍ରଗତି ଘଟି ଚାଲିଛି ସେ ସଂପର୍କରେ ଏହି ଅଧିବେଶନରେ ପୁଙ୍ଖାନୁପୁଙ୍ଖ ଆଲୋଚନା କରାଯାଇଥିଲା । ଉଦଯାପନୀ କାର୍ଯ୍ୟକ୍ରମରେ 37ଜଣ ଯୁବ ବୈଜ୍ଞାନିକ , ଶ୍ରେଷ୍ଠ ପୋଷ୍ଟର ପ୍ରସ୍ତୁତକାରୀ ଏବଂ ପ୍ରାଇଡ଼ ଅଫ୍‌ ଇଣ୍ଡିଆ ପ୍ରଦର୍ଶନୀର ଶ୍ରେଷ୍ଠ ପ୍ରଦର୍ଶନକାରୀଙ୍କୁ ପୁରସ୍କୃତ କରାଯାଇଥିଲା । ଲଭଲୀ ପ୍ରଫେସନାଲ ବିଶ୍ୱବିଦ୍ୟାଳୟଠାରେ ଏକ ବିଜ୍ଞାନଜ୍ୟୋତି ପ୍ରଜ୍ଜ୍ୱଳନ କରାଯିବା ଠାରୁ ଏହି ମେଗା କାର୍ଯ୍ୟକ୍ରମର ଶୁଭାରମ୍ଭ କରାଯାଇଥିଲା ଏବଂ ସେହି ଜ୍ୟୋତିକୁ 107ତମ ଭାରତୀୟ ବିଜ୍ଞାନ କଂଗ୍ରେସ ପାଇଁ 2019 ରେ ନିର୍ବାଚିତ ଏହାର ସାଧାରଣ ସଂପାଦକ କେ ଏସ ରଙ୍ଗାପ୍ପାଙ୍କୁ ହସ୍ତାନ୍ତର କରାଯାଇଥିଲା ।


    ଏହି କାର୍ଯ୍ୟକ୍ରମର ଉଦଯାପନୀ ଅଧିବେଶନରେ ନିଜର ମତ ରଖି ଭାରତୀୟ ବିଜ୍ଞାନ କଂଗ୍ରେସର 2019ର ସାଧାରଣ ସଂପାଦକ ଡ଼କ୍ଟର ମନୋଜ କୁମାର ଚକ୍ରବର୍ତ୍ତୀ କହିଲେ ଯେ 106 ତମ ଭାରତୀୟ ବିଜ୍ଞାନ କଂଗ୍ରେସ ଦେଶ ବିଦେଶର ବିଜ୍ଞାନମାନଙ୍କ ମଧ୍ୟରେ ବିଜ୍ଞାନ , ଗବେଷଣା , ଅଭିନବତ୍ୱ ଏବଂ ପ୍ରଯୁକ୍ତି ସଂକ୍ରାନ୍ତ ସବାଧୁନିକ ପ୍ରସଙ୍ଗ ଉପରେ ଭାବ ବିନିମୟ କରିବା ସକାଶେ ବ୍ୟାପକ ସୁଯୋଗ ଓ ଅବସର ପ୍ରଦାନ କରିଛି । ସେହିଭଳି ଭାରତୀୟ ବିଜ୍ଞାନୀମାନଙ୍କର ବିଜ୍ଞାନ କ୍ଷେତ୍ରକୁ ଅବଦାନ ସଂପର୍କରେ ଏହି ଅଧିବେଶନ କାଳରେ ଆଲୋଚନା ଓ ପ୍ରଶଂସା କରାଯାଇଥିଲା । ଏହି କାର୍ଯ୍ୟକ୍ରମରେ ବିଶେଷ କରି ପଞ୍ଜାବର ଜନସାଧାରଣଙ୍କ ବିଜ୍ଞାନ ପ୍ରତି ଥିବା ଶ୍ରଦ୍ଧା ଓ ଅନୁରାଗ ପରିଲକ୍ଷିତ ହୋଇଥିଲା ।


    **************


    

    
    (Release ID: 1559440) Visitor Counter : 1