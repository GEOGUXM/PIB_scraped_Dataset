      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ପ୍ରଥମ ସୁବାଷ ଚନ୍ଦ୍ର ବୋଷ ଆପଦା ପ୍ରବନ୍ଧନ ପୁରସ୍କାର ପାଇଲା ଏନଡିଆରଏଫର ଅଷ୍ଟମ ବାଟାଲିଅନ
      Posted On: 23 JAN 2019 11:46AM by PIB Bhubaneshwar


    ପୁରସ୍କାର ସ୍ୱରୁପ ଦିଆଯିବ ପ୍ରମାଣପତ୍ର ଏବଂ 51 ଲକ୍ଷ ଟଙ୍କାର ଅର୍ଥରାଶି ନେତାଜୀ ସୁଭାଷ ଚନ୍ଦ୍ର ବୋଷଙ୍କ ସ୍ମୃତି ରକ୍ଷା ଉଦ୍ଦେଶ୍ୟରେ କେନ୍ଦ୍ର ସରକାର ଏକ ନୂତନ ପୁରସ୍କାର ଗଠନ କରିଛନ୍ତି । ଏହାର ନାମ ରଖାଯାଇଛି ସୁଭାଷ ଚନ୍ଦ୍ର ବୋଷ ଆପଦା ପ୍ରବନ୍ଧନ ପୁରସ୍କାର । ପ୍ରତି ବର୍ଷ ନେତାଜୀଙ୍କ ଜୟନ୍ତି ପାଳନ ଅବସରରେ ଜାନୁଆରୀ 23 ତାରିଖ ଦିନ ଏହି ପୁରସ୍କାର ଘୋଷଣା କରାଯିବ ।


    ପ୍ରାକୃତିକ ବିପର୍ଯ୍ୟୟ ସମୟରେ ଏବଂ ବିପର୍ଯ୍ୟୟ ପରବର୍ତ୍ତୀ କାଳରେ ଦେଶର ବିଭିନ୍ନ ସ୍ଥାନରେ ଅନେକ ସଂସ୍ଥା ଓ ବ୍ୟକ୍ତିବିଶେଷ ସ୍ୱେଚ୍ଛାକୃତ ଭାବେ ନେପଥ୍ୟରେ ରହି ଅଶେଷ ଉଲ୍ଲେଖନୀୟ କାର୍ଯ୍ୟ କରିଥାନ୍ତି । ଯାହାକି ବିପର୍ଯ୍ୟୟ ପ୍ରଭାବିତ ଅଂଚଳ ତଥା ପ୍ରଭାବିତ ଲୋକମାନଙ୍କର ଦୁଃଖ ଦୁର୍ଦ୍ଦଶା ପ୍ରଶମନ କରିବାରେ ଅନେକ ମାତ୍ରାରେ ସହାୟକ ହୋଇଥାଏ । ଏଭଳି ସ୍ୱେଚ୍ଛାସେବୀ ଅନୁଷ୍ଠାନ ଓ ବ୍ୟକ୍ତିବିଶେଷଙ୍କ ନିଃସ୍ୱାର୍ଥପର ସେବା ଓ ସମାଜ ପ୍ରତି ଅନବଦ୍ୟ ଅବଦାନ ଅନେକ ସମୟରେ ଲୋକଲୋଚନକୁ ଆସିନଥାଏ କି ସ୍ୱୀକୃତ ହୋଇନଥାଏ । ଏହି ପରିପ୍ରେକ୍ଷୀରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ନିଃସ୍ୱାର୍ଥପର ସେବା କରୁଥିବା ଅନୁଷ୍ଠାନ ଓ ବ୍ୟକ୍ତିବିଶେଷଙ୍କ ଲାଗି ରାଷ୍ଟ୍ରୀୟ ପୁରସ୍କାର ଗଠନ ସକାଶେ ପରାମର୍ଶ ଦେଇଥିଲେ ।


    ବିପର୍ଯ୍ୟୟ ପରିଚାଳନା ଯଥା - ପ୍ରଶମନ , ପ୍ରତିରୋଧ , ପ୍ରାକ୍-ପ୍ରସ୍ତୃତି , ଉଦ୍ଧାର , ରିଲିଫ କାର୍ଯ୍ୟ , ତ୍ୱରିତ କାର୍ଯ୍ୟାନୁଷ୍ଠାନ , ପୀଡିତଙ୍କ ଥଇଥାନ , ବିପର୍ଯ୍ୟୟ ପୂର୍ବାନୁମାନ ସଂକ୍ରାନ୍ତ ଗବେଷଣା ଓ ନବସୃଜନ କ୍ଷେତ୍ରରେ ଉଲ୍ଲେଖନୀୟ କାର୍ଯ୍ୟ କରିଥିବା ସଂସ୍ଥା ଓ ନାଗରିକମାନେ ଏହି ପୁରସ୍କାର ଲାଗି ଯୋଗ୍ୟ ବିବେଚିତ ହେବେ । ଚଳିତ 2019 ମସିହାର ପ୍ରଥମ ନେତାଜୀ ସୁଭାଷ ଚନ୍ଦ୍ର ବୋଷ ଆପଦା ପ୍ରବନ୍ଧନ ପୁରସ୍କାର ଲାଗି 19 ଡିସେମ୍ବର 2018ରୁ ପ୍ରଚାର କାର୍ଯ୍ୟ ଚାଲିବ ସହ ନାମାଙ୍କନ ଦାଖଲ ପାଇଁ ଆହ୍ୱାନ ଦିଆଯାଇଥିଲା । ନାମାଙ୍କନ ଦାଖଲର ଶେଷ ତାରିଖ ଥିଲା 7 ଜାନୁଆରୀ 2019 । ଏହି ସମୟ ଭିତରେ ପୁରସ୍କାର ଲାଗି ବିପୁଳ ଆଗ୍ରହ ଓ ଉତ୍ସାହ ପରିଲକ୍ଷିତ ହେବା ସହ 300 ନାମାଙ୍କନ ମିଳିଛି ।


    2019 ମସିହା ପାଇଁ ଘାଜିଆବାଦସ୍ଥିତ ରାଷ୍ଟ୍ରୀୟ ବିପର୍ଯ୍ୟୟ କାର୍ଯ୍ୟାନୁଷ୍ଠାନ ବାହିନୀ (ଏନଡିଆରଏଫ)ର ଅଷ୍ଟମ ବାଟାଲିଅନ ପ୍ରଥମ ସୁଭାଷ ଚନ୍ଦ୍ର ବୋଷ ଆପଦା ପ୍ରବନ୍ଧନ ପୁରସ୍କାର ଲାଗି ଯୋଗ୍ୟ ବିବେଚିତ ହୋଇଛି । ବିପର୍ଯ୍ୟୟ ସମୟରେ ଉଲ୍ଲେଖନୀୟ କାର୍ଯ୍ୟ ଓ ସେବା ପାଇଁ ଏନଡିଆରଏଫର ଅଷ୍ଟମ ବାଟାଲିଅନକୁ ଏହି ସମ୍ମାନ ମିଳିଛି । ପୁରସ୍କାର ସ୍ୱରୁପ ଏକ ପ୍ରମାଣ ପତ୍ର ଏବଂ 51 ଲକ୍ଷ ଟଙ୍କାର ଅର୍ଥ ରାଶି ପ୍ରଦାନ କରାଯିବ ।


    ଏନଡିଆରଏଫର ଅଷ୍ଟମ ବାଟାଲିଅନ 2006ରେ ଗଠନ କରାଯାଇଥିଲା । ଏହି ୟୁନିଟ ଜାତୀୟ ରାଜଧାନୀ ଅଂଚଳ ନୂଆଦିଲ୍ଲୀ , ଉତ୍ତରାଖଣ୍ଡ , ପଶ୍ଚିମ ଉତ୍ତରପ୍ରଦେଶ ଏବଂ ହରିଆନା ଅଂଚଳ ପାଇଁ କାର୍ଯ୍ୟରତ ଅଛି ।


    ବର୍ତ୍ତମାନ ସୁଦ୍ଧା ଅଷ୍ଟମ ବାଟାଲିଅନ ପ୍ରାକୃତିକ ବିପର୍ଯ୍ୟୟ ଜନିତ 314ଟି ପ୍ରମୁଖ ଘଟଣାରେ ତ୍ୱରିତ କାର୍ଯ୍ୟାନୁଷ୍ଠାନ ଗ୍ରହଣ କରି 50ହଜାରୁ ଅଧିକ ପ୍ରଭାବିତ ଲୋକଙ୍କୁ ଉଦ୍ଧାର କରିଛି । ସଂପ୍ରତି କେରଳ ବନ୍ୟାରେ ଉଦ୍ଧାର କାର୍ଯ୍ୟରେ ଯୋଗଦେଇ ଏହି ବାଟାଲିଅନ 5338 ବନ୍ୟା ବିପନ୍ନଙ୍କୁ ଉଦ୍ଧାର କରିବା ସହ 24 ହଜାର ପ୍ରଭାବିତଙ୍କୁ ନିରାପଦ ସ୍ଥାନକୁ ନେଇଥିଲେ । 2011 ମସିହାର ଲେହ ବାଦଲ ଫଟା ବର୍ଷା ବିତ୍ପାତ , 2013 ମସିହାରେ କେଦାରନାଥ ବନ୍ୟା ଓ ଭୂସ୍ଖଳନ , 2014ର ହୁଡହୁଡ ବାତ୍ୟା , 2015ର ଚେନ୍ନାଇ ବନ୍ୟା ଏବଂ 2018ର ତ୍ରିପୁରା ବନ୍ୟାରେ ଏନଡିଆରଏଫ ଅଷ୍ଟମ ବାଟାଲିଅନ ଉଲ୍ଲେଖନୀୟ ସେବା ପ୍ରଦାନ କରିଛନ୍ତି । ଏହାଛଡା 2010 ମସିହାରେ ଦିଲ୍ଲୀର ମାୟାପୁରୀ ଅଂଚଳରେ ବିକିରଣ ଜନିତ ଦୁର୍ଘଟଣା ପ୍ରଶମନରେ ଉଲ୍ଲେଖନୀୟ କାର୍ଯ୍ୟ କରିଥିଲେ ।


    2015 ମସିହାର ନେପାଳ ଭୂମିକମ୍ପ ପରେ ଏହି ବାଟାଲିଅନର 6ଟି ଦଳ ପ୍ରଥମ କରି କାଠମାଣ୍ଡୁରେ ପହଂଚି ଉଦ୍ଧାର ଓ ରିଲିଫ କାର୍ଯ୍ୟ ଆରମ୍ଭ କରିଥିଲେ । ଏପରିକି ଅଷ୍ଟମ ବାଟାଲିଅନ ଜାପାନରେ 2011 ମସିହାରେ ଘଟିଥିବା ଫୁକସୀମା ଦାଇଚି ପରମାଣୁ ପ୍ରକଳ୍ପ ବିପର୍ଯ୍ୟୟ ଘଟଣା ଏବଂ 2018ର ଇଣ୍ଡୋନେସିଆ ସୁନାମୀ ବିପର୍ଯ୍ୟୟ ବେଳେ ନିଜର ସେବା ପ୍ରଦାନ କରିଛନ୍ତି ।


    ଏସବୁ ଉଦ୍ଧାର ଓ ରିଲିଫ କାର୍ଯ୍ୟ ବ୍ୟତୀତ ଏନଡିଆରଏଫ ଅଷ୍ଟବ ବାଟାଲିଅନ , ରାଜ୍ୟ ବିପର୍ଯ୍ୟୟ ପ୍ରଶମନ ବାହିନୀ , ଏନସିସି , ବେସାମରିକ ପ୍ରତିରକ୍ଷା , ଗୃହରକ୍ଷୀ , ନେହେରୁ ଯୁବକେନ୍ଦ୍ର ସଂଗଠନ ଏବଂ ନେପାଳ ପୁଲିସକୁ ନିୟମିତ ପ୍ରଶିକ୍ଷଣ ଦେଇଆସୁଛି । ସେହିଭଳି ଅଷ୍ଟମ ବାଟାଲିଅନର ଗୋଷ୍ଠୀଭିତ୍ତିକ ସାମର୍ଥ୍ୟ ସୃଷ୍ଟି କାର୍ଯ୍ୟକ୍ରମ ଓ ପ୍ରଶିକ୍ଷଣ ଯୋଗୁ ଏ ପର୍ଯ୍ୟନ୍ତ 9 ଲକ୍ଷ ଲୋକ ଉପକୃତ ହୋଇଛନ୍ତି ।


    **********

    
    
    (Release ID: 1561221) Visitor Counter : 45