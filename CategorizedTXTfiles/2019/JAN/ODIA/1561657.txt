      ନିର୍ବାଚନ ଆୟୋଗ

      ନିର୍ବାଚନ କମିଶନଙ୍କ ପଦକ୍ଷେପକୁ ରାଷ୍ଟ୍ରପତିଙ୍କ ପ୍ରଶଂସା
      • ଜାତୀୟ ଭୋଟର ଦିବସ ପାଳନ ସହିତ ନିର୍ବାଚନ କମିଶନଙ୍କ ପ୍ରତିଷ୍ଠା ଦିବସ ସାରା ଦେଶରେ ପାଳିତ

      Posted On: 25 JAN 2019 3:16PM by PIB Bhubaneshwar

    ସାରା ଦେଶରେ ନବମ ଜାତୀୟ ଭୋଟର ଦିବସ ପାଳିତ ହୋଇଯାଇଛି । ଭାରତର ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଦିଲ୍ଲୀଠାରେ ଆୟୋଜିତ ଜାତୀୟ ସ୍ତରୀୟ କାର୍ଯ୍ୟକ୍ରମରେ ଅଧ୍ୟକ୍ଷତା କରିଥିଲେ । 2019 ଜାତୀୟ ଭୋଟର ଦିବସର ସ୍ଲୋଗାନ ରହିଥିଲା “ କେହି ବି ଭୋଟର ପଛରେ ପଡିବେ ନାହିଁ ” । ଏ ବର୍ଷ ହେବାକୁ ଥିବା ଲୋକସଭା ନିର୍ବାଚନ ପରିପ୍ରେକ୍ଷୀରେ ଏହି ସ୍ଲୋଗାନ ଭାରତୀୟ ନିର୍ବାଚନ କମିଶନଙ୍କ ପ୍ରତିବଦ୍ଧତାକୁ ସୂଚାଉଛି ।


    ରାଷ୍ଟ୍ରପତି ଶ୍ରୀ କୋବିନ୍ଦ ମୁକ୍ତ , ଅବାଧ ଓ ସହଭାଗିତାରେ ନିର୍ବାଚନ ପାଇଁ ନିର୍ବାଚନ କମିଶନଙ୍କ ବିଭିନ୍ନ ପଦକ୍ଷେପକୁ ପ୍ରଶଂସା କରିଥିଲେ । ବିଶେଷ କରି ଦୂରଦୂରାନ୍ତର ଭୋଟରଙ୍କ ନିକଟରେ ପହଞ୍ଚି ସେମାନଙ୍କୁ ଭୋଟର ତାଲିକାଭୁକ୍ତ କରିବା ଓ ଭୋଟ ଅଧିକାର ସାବ୍ୟସ୍ତ କରିବାକୁ ପ୍ରୋତ୍ସାହିତ କରିବାକୁ ରାଷ୍ଟ୍ରପତି ପ୍ରଶଂସା କରିଛନ୍ତି । ନିକଟରେ ଗିର୍ ଜାତୀୟ ଉଦ୍ୟାନ , ଗୁଜୁରାଟ ପରିଦର୍ଶନ ଯାଇଥିବା ବେଳେ ଜଙ୍ଗଲରେ ଜଣେ ଭୋଟରଙ୍କ ପାଇଁ ନିର୍ବାଚନ ବୁଥ ହେବା ପ୍ରସଙ୍ଗ ଉଲ୍ଲେଖ କରି ସେ ନିର୍ବାଚନ କମିଶନଙ୍କୁ ପ୍ରଶଂସା କରି ପ୍ରତ୍ୟେକ ଭୋଟର ମୂଲ୍ୟ ଥିବା କହିଥିଲେ ।


    ଶ୍ରୀ କୋବିନ୍ଦ କହିଥିଲେ ଆମ ସମ୍ବିଧାନ ପ୍ରସ୍ତୁତକର୍ତ୍ତାମାନେ ଭାରତ ଗଣତନ୍ତ୍ର ରାଷ୍ଟ୍ର ହେବାର ଦିନକ ପୂର୍ବରୁ ସ୍ୱତନ୍ତ୍ର ଓ ସାମ୍ବିଧାନିକ ନିର୍ବାଚନ କମିଶନ ସ୍ଥାପନା କରିଥିଲେ । ଏହା ଗଣତନ୍ତ୍ର ଓ ଗଣତାନ୍ତ୍ରିକ ବ୍ୟବସ୍ଥା ପ୍ରତି ସମ୍ମାନ ଓ ଗଭୀର ବିଶ୍ୱାସକୁ ସୂଚାଉଛି । ନିର୍ବାଚନ ପ୍ରକ୍ରିୟା ସଂପର୍କରେ ଆଲୋଚନା କରି ସେ କହିଥିଲେ ଯେ , ଭୋଟର ତାଲିକା ପ୍ରସ୍ତୁତିର ଆରମ୍ଭ କରି ନିର୍ବାଚନ ଫଳାଫଳ ଘୋଷଣା ପର୍ଯ୍ୟନ୍ତ ଜଟିଳ ବ୍ୟବସ୍ଥାକୁ ସାଧାରଣ ଲୋକ ପକ୍ଷରେ ଜାଣିବା ସହଜ ନୁହେଁ । ନିର୍ବାଚନ କମିଶନଙ୍କ ପଦକ୍ଷେପ ଭାରତୀୟ ନିର୍ବାଚନ ପ୍ରଣାଳୀ ଉପରେ ବିଶ୍ୱାସ ବଢ଼ାଇଛି । ଫଳରେ ଭାରତୀୟ ଭୋଟରଙ୍କର ସାଧୁ , ନିଷ୍ଠାପର , ନିରପେକ୍ଷ ଓ ସ୍ୱଚ୍ଛ ନିର୍ବାଚନ ପ୍ରକ୍ରିୟା ଉପରେ ବିଶ୍ୱାସ ଦୃଢୀଭୂତ ହେଉଛି । ଭୋଟର ଓ ନିର୍ବାଚନ କମିଶନ ପରସ୍ପରର ପରିପୂରକ ଓ ସେମାନେ ଗଣତନ୍ତ୍ରର ପ୍ରମୁଖ ଅଂଶ ପାଲଟିଛନ୍ତି ବୋଲି ଶ୍ରୀ କୋବିନ୍ଦ କହିଛନ୍ତି । ରାଷ୍ଟ୍ରପତି , ନିର୍ବାଚନ କମିଶନଙ୍କ ଦ୍ୱାରା ଏସଭିଇଇପି କାର୍ଯ୍ୟକ୍ରମ ଅନୁଯାୟୀ ନିଆ ଯାଇଥିବା ପଦକ୍ଷେପଗୁଡିକୁ ପ୍ରଶଂସା କରିବା ସହ ବିଶେଷ କରି ଇଲେକ୍ଟୋରାଲ ଲିଟେରାସୀ କ୍ଲବ କାର୍ଯ୍ୟକ୍ରମ ଓ କେବଳ ମହିଳାଙ୍କ ଦ୍ୱାରା ପୁଲିଂ ବୁଥ ପରିଚାଳନା ଉଦ୍ୟମକୁ ପ୍ରଶଂସା କରିଥିଲେ ।


    ଭାରତର ମୁଖ୍ୟ ନିର୍ବାଚନ କମିଶନର ଶ୍ରୀ ସୁନୀଲ ଅରୋରା ଏହି ଅବସରରେ ନିର୍ବାଚନ କମିଶନଙ୍କ ପତ୍ରିକା “ ମାଇଁ ଭୋଟ ମ୍ୟାଟର୍ସ ” ର ପ୍ରଥମ ସଂସ୍କରଣ ରାଷ୍ଟ୍ରପତିଙ୍କୁ ପ୍ରଦାନ କରିଥିଲେ । ପତ୍ରିକାର ନାମ “ ମାଇଁ ଭୋଟ ମ୍ୟାଟର୍ସ ” ଥିବାରୁ ରାଷ୍ଟ୍ରପତି ସନ୍ତୋଷ ପ୍ରକାଶ କରିବା ସହ ସରକାର ଗଠନ ପାଇଁ ପ୍ରତ୍ୟେକ ଭୋଟ ମୂଲ୍ୟବାନ ବୋଲି କହିଥିଲେ । କମିଶନଙ୍କ ଏହି ତ୍ରୈମାସିକ ଦ୍ୱିଭାଷୀ ପତ୍ରିକାରେ ବହୁ ଆକର୍ଷଣୀୟ ଓ ମୂଳ ବିଷୟ ଉପରେ ସୂଚନାପ୍ରଦ ନିବନ୍ଧ , ନୂଆ ଉଦ୍ୟମ , ନିର୍ବାଚନ ସଂକ୍ରାନ୍ତ ଲେଖା , ନିର୍ବାଚନ ପ୍ରକ୍ରିୟା ତଥା କାର୍ଯ୍ୟକାରିତା ଯାହା ଅଧିକ ଲୋକଙ୍କ ପାଖରେ ପହଞ୍ଚି ସେମାନଙ୍କୁ ଭାଗୀଦାର କରିବା ସଂପର୍କିତ ଲେଖା ସ୍ଥାନ ପାଉଛି ।


    ଏହି ଅବସରରେ ଭାଷଣ ଦେଇ କେନ୍ଦ୍ର ଆଇନ ଓ ନ୍ୟାୟ ମନ୍ତ୍ରୀ ଶ୍ରୀ ରବିଶଙ୍କର ପ୍ରସାଦ କହିଥିଲେ ଭାରତୀୟ ଗଣତନ୍ତ୍ରକୁ ମଜବୁତ କରିବାରେ ନିର୍ବାଚନ କମିଶନଙ୍କ ଭୂମିକା ଖୁବ ଗୁରୁତ୍ୱପୂର୍ଣ୍ଣ । ମୁକ୍ତ ଓ ଅବାଧ ନିର୍ବାଚନ ପାଇଁ ବିଭିନ୍ନ ନିର୍ବାଚନ କମିଶନଙ୍କ ସାହସ , ପ୍ରତିବଦ୍ଧତା ଓ ଦୂରଦର୍ଶିତାକୁ ପ୍ରଶଂସା କରିବା ସହ ନିର୍ବାଚନ ପ୍ରକ୍ରିୟାର ପବିତ୍ରତା ଉପରେ ସମସ୍ତେ ଭରସା ଓ ବିଶ୍ୱାସ କରିବାକୁ ସେ କହିଛନ୍ତି । ନିର୍ବାଚନ କମିଶନଙ୍କ ଭୋଟର ଶିକ୍ଷା ତଥା ଅନ୍ୟ କାର୍ଯ୍ୟକ୍ରମକୁ ସେ ପ୍ରଶଂସା କରିବା ଭଲ ଗଣତନ୍ତ୍ର ପାଇଁ ଭୋଟର ଶିକ୍ଷା ଅପରିହାର୍ଯ୍ୟ ବୋଲି କହିଛନ୍ତି ।


    ମୁଖ୍ୟ ନିର୍ବାଚନ କମିଶନର ଶ୍ରୀ ସୁନୀଲ ଅରୋରା ନିଜ ଭାଷଣରେ କହିଥିଲେ ଯେ , ନିର୍ବାଚନକୁ ଭୋଟର ଅନୁକୂଳ , ବନ୍ଧୁତାପୂର୍ଣ୍ଣ , ସ୍ୱଚ୍ଛ ଓ ସୁବିଧାଜନକ କରିବା ପାଇଁ ନିର୍ବାଚନ କମିଶନ ବଦ୍ଧ ପରିକର । ଏହି ଉତ୍ସବରେ ରାଷ୍ଟ୍ରପତିଙ୍କ ଉପସ୍ଥିତି ତାଙ୍କ ଟିମକୁ ସାମ୍ବିଧାନିକ ଜନାଦେଶ ପାଇଁ ଦେଶରେ ମୁକ୍ତ , ଅବାଧ , ସ୍ୱଚ୍ଛ , ମଜବୁତ ଓ ନୈତିକ ନିର୍ବାଚନ ଆୟୋଜନ ପାଇଁ ଉତ୍ସାହିତ କରିବ ବୋଲି ମୁଖ୍ୟ ନିର୍ବାଚନ କମିଶନର କହିଥିଲେ । ନୂଆ ପଦକ୍ଷେପଗୁଡିକ ସଂପର୍କରେ ସୂଚନା ଦେଇ ଶ୍ରୀ ଅରୋରା କହିଥିଲେ ଯେ , ଏହା ଭୋଟରଙ୍କ ସହ ଦକ୍ଷ ଓ ପ୍ରଭାବଶାଳୀ ଢଙ୍ଗରେ ଯୋଡିବା ସାଙ୍ଗକୁ ଭୋଟରଙ୍କ ବିଶ୍ୱାସ ବଢାଇବ । ସେହିପରି ସିଭିଜିଲ ସଂପର୍କରେ ଉପସ୍ଥିତ ଶ୍ରୋତାଙ୍କୁ ସୂଚନା ଦେଇ ଶ୍ରୀ ଅରୋରା କହିଥିଲେ ନିର୍ବାଚନ ଆଚରଣବିଧି ଉଲ୍ଲଂଘନ ଓ ଖର୍ଚ୍ଚ ସଂକ୍ରାନ୍ତୀୟ ଅଭିଯୋଗରେ ସମୟର ଷ୍ଟାମ୍ପ ରହିବ ଯାହା ବଳିଷ୍ଠ ପ୍ରମାଣ ପାଲଟିବ । ଯେକୌଣସି ନାଗରିକ ନିଜ ସ୍ମାର୍ଟଫୋନରେ ଫଟୋ କିମ୍ବା ଭିଡିଓ ଉତ୍ତୋଳନ କରି ଅଭିଯୋଗ କରିପାରିବେ ।


    ସ୍ୱାଗତ ଭାଷଣ ଦେଇ ନିର୍ବାଚନ କମିଶନର ଶ୍ରୀ ଅଶୋକ ଲାଭାସା ଉପସ୍ଥିତ ଶ୍ରୋତାଙ୍କୁ ଭୋଟର ଦିବସର ମହତ୍ୱ ସଂପର୍କରେ ବୁଝାଇ କହିଥିଲେ ଯେ , ଜାତୀୟ ଭୋଟର ଦିବସରେ ଆମେ ସ୍ୱତନ୍ତ୍ରତା ପାଳନ କରିବା ସାଙ୍ଗକୁ ଯୁବ ମାନସିକତାକୁ ଦାୟିତ୍ୱପୂର୍ଣ୍ଣ ନାଗରିକରେ ପରିଣତ କରିଥାଉ । ଏହି ଅବସରରେ ରାଷ୍ଟ୍ରପତି ଦିଲ୍ଲୀର 6 ଜଣ ଯୁବ ଭୋଟରଙ୍କୁ ନିର୍ବାଚନ ଫଟୋ ପରିଚୟପତ୍ର ପ୍ରଦାନ କରିଥିଲେ । ଜାତୀୟ ଭୋଟର ଦିବସ ଅବସରରେ ଦିଆ ଯାଉଥିବା ପୁରସ୍କାର ସଂପର୍କରେ ସୂଚନା ଦେଇ ଶ୍ରୀ ଲାଭାସା କହିଥିଲେ ଯେ , ନିର୍ବାଚନ ପ୍ରକ୍ରିୟାରେ ଉଲ୍ଲେଖନୀୟ ଅବଦାନ ଦେଇଥିବା ବ୍ୟକ୍ତିଙ୍କୁ ଏହି ପୁରସ୍କାର ପ୍ରଦାନ କରାଯାଏ । ରାଷ୍ଟ୍ରପତି ଜାତୀୟ ପୁରସ୍କାର ବିଜେତାମାନଙ୍କୁ ପ୍ରଶଂସା କରିବା ସହ ମୁକ୍ତ ଓ ଅବାଧ ନିର୍ବାଚନରେ ସବୁବେଳେ ଭାଗ ନେବାକୁ କହିଥିଲେ । ନିର୍ବାଚନ ଫଟୋ ପରିଚୟପତ୍ର ପାଇଥିବା ଭୋଟରମାନଙ୍କୁ ଶ୍ରୀ କୋବିନ୍ଦ କହିଥିଲେ ଯେ , ଭୋଟ ଦେବା ପୂର୍ବରୁ ସୁଚିନ୍ତିତ ନିଷ୍ପତ୍ତି ନେବା ଉଚିତ କାରଣ ସେମାନଙ୍କ ନିଷ୍ପତ୍ତି ହିଁ ଦେଶର ଭବିଷ୍ୟତ ନିର୍ଦ୍ଧାରଣ କରିବ ।


    ଭାରତୀୟ ରେଳବାଇ , କେନ୍ଦ୍ରୀୟ ରିଜର୍ଭ ପୋଲିସ ଫୋର୍ସକୁ ନିର୍ବାଚନରେ ସାମିଲ କର୍ମୀ ଓ ସାମଗ୍ରୀ ପରିବହନ ତଥା ସାଧାରଣ ଓ ନିକଟରେ ଶେଷ 9 ଟି ରାଜ୍ୟର ବିଧାନସଭା ନିର୍ବାଚନରେ ସୁରକ୍ଷା ବ୍ୟବସ୍ଥା ପାଇଁ ସ୍ୱତନ୍ତ୍ର ପୁରସ୍କାର ପ୍ରଦାନ କରାଯାଇଥିଲା । ଏହି ଅବସରରେ ସିଏସଓ ଓ ଗଣମାଧ୍ୟମ ସଂସ୍ଥାଗୁଡିକୁ ଭୋଟର ସଚେତନତା କ୍ଷେତ୍ରରେ ଉଲ୍ଲେଖନୀୟ ଅବଦାନ ପାଇଁ ପୁରସ୍କୃତ କରାଯାଇଥିଲା । ଶ୍ରୀ ଲାଭାସା ସ୍ୱେଚ୍ଛାସେବୀ ସଂଗଠନ ସହିତ ସମସ୍ତ ଅଂଶଗ୍ରହଣକାରୀଙ୍କୁ ସେମାନଙ୍କ ସମର୍ଥନ ପାଇଁ ଧନ୍ୟବାଦ ଜଣାଇଥିଲେ ।


    ପଦ୍ମଭୂଷଣ ଏମସି ମେରିକମ , ସାଂସଦ ତଥା ଭାରତୀୟ ନିର୍ବାଚନ କମିଶନଙ୍କ ଜାତୀୟ ଆଇକନ ଏହି କାର୍ଯ୍ୟକ୍ରମରେ ଉପସ୍ଥିତ ଥିଲେ । ବିଭିନ୍ନ ରାଜନୈତିକ ଦଳର ସଦସ୍ୟ , ସାଂସଦ , ବିଭିନ୍ନ ଦେଶର କୂଟନୀତିଜ୍ଞ , ଗଣତନ୍ତ୍ର ଓ ନିର୍ବାଚନ କ୍ଷେତ୍ରରେ କାମ କରୁଥିବା ଜାତୀୟ ଓ ଅନ୍ତର୍ଜାତୀୟ ଅନୁଷ୍ଠାନର ପ୍ରତିନିଧି ଜାତୀୟ ଭୋଟର ଦିବସ କାର୍ଯ୍ୟକ୍ରମରେ ଭାଗ ନେଇଥିଲେ । ମୁଖ୍ୟ ନିର୍ବାଚନ କମିଶନର ଓ ବାଂଲାଦେଶ , ଭୁଟାନ , କାଜାଖସ୍ଥାନ , ମାଳଦ୍ୱୀପ , ରୁଷ ଓ ଶ୍ରୀଲଙ୍କାର ନିର୍ବାଚନ ପ୍ରବନ୍ଧନ କମିଟିର ବରିଷ୍ଠ ଅଧିକାରୀ , ମାଲେସିଆ କମନୱେଲଥ ଅଧ୍ୟୟନ କେନ୍ଦ୍ର , ୟୁକେ ଓ ଇଣ୍ଟରନ୍ୟାସନାଲ ଇନଷ୍ଟିଚ୍ୟୁଟ ଫର ଡେମୋକ୍ରାସି ଆଣ୍ଡ ଇଲେକ୍ଟୋରାଲ ଆସିଷ୍ଟାନ୍ସ (ଆଇଡିଇଏ) ତଥା ଇଣ୍ଟରନ୍ୟାସନାଲ ସେଣ୍ଟର ଫର ପାର୍ଲିଆମେଣ୍ଟାରୀ ଷ୍ଟଡିଜର ପ୍ରତିନିଧିମାନେ ଏହି ସମ୍ମିଳନୀରେ ଅଂଶଗ୍ରହଣ କରିଥିଲେ । ଗଣ୍ୟମାନ୍ୟ ବ୍ୟକ୍ତିମାନେ ଇଣ୍ଡିଆ ଇଣ୍ଟରନ୍ୟାସନାଲ ଇନଷ୍ଟିଚ୍ୟୁଟ ଅଫ ଡେମୋକ୍ରାସି ଆଣ୍ଡ ଇଲେକ୍ସନ ମ୍ୟାନେଜମେଣ୍ଟ , ଦ୍ୱାରକା , ନୂଆଦିଲ୍ଲୀର ନୂଆ କ୍ୟାଂପସ ବୁଲି ଦେଖିଥିଲେ ।


    ଜାତୀୟ ଭୋଟର ଦିବସ ପ୍ରତିବର୍ଷ ଜାନୁୟାରୀ 25 ତାରିଖରେ 2011 ମସିହାରୁ ନିର୍ବାଚନ କମିଶନଙ୍କ ପ୍ରତିଷ୍ଠା ଦିବସ ଅବସରରେ ପାଳିତ ହୁଏ । ଭୋଟର ଦିବସ ପାଳନର ମୁଖ୍ୟ ଉଦ୍ଦେଶ୍ୟ ହେଲା ଭୋଟର ପଞ୍ଜିକରଣକୁ ପ୍ରୋତ୍ସାହିତ କରି ବ୍ୟାପକ କରିବା , ବିଶେଷ କରି ନୂଆ ଭୋଟରଙ୍କୁ ପ୍ରୋତ୍ସାହିତ କରିବା । ଦେଶର ଭୋଟରଙ୍କ ପାଇଁ ଉତ୍ସର୍ଗୀକୃତ ଏହି ଦିନଟିରେ ଭୋଟରଙ୍କ ମଧ୍ୟରେ ସଚେତନତାର ପ୍ରସାର ସାଙ୍ଗକୁ ନିର୍ବାଚନୀ ପ୍ରକ୍ରିୟାରେ ସଚେତନ ଅଂଶଗ୍ରହଣ କରିବାକୁ ପ୍ରୋତ୍ସାହିତ କରାଯାଏ ।


    *****************

    
    
    (Release ID: 1561657) Visitor Counter : 46