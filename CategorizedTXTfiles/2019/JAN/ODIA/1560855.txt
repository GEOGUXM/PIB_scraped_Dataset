      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭାଏବ୍ରାଣ୍ଟ ଗୁଜରାଟ ସମ୍ମିଳନୀ 2019ରେ ଭାଗନେବା ପାଇଁ ଡେନମାର୍କ ପ୍ରଧାନମନ୍ତ୍ରୀଙ୍କ ଭାରତ ଗସ୍ତ
      Posted On: 18 JAN 2019 8:59PM by PIB Bhubaneshwar


    ଡେନମାର୍କର ପ୍ରଧାନମନ୍ତ୍ରୀ ଶ୍ରୀ ଲାର୍ସ ଲୋକ୍କେ ରାସମୁସେନ ଗୁଜରାଟ ଉଦ୍ୟୋଗ ସମ୍ମିଳନୀ-2019ରେ ଭାଗନେବା ପାଇଁ ଜାନୁଆରୀ 18-19 ପର୍ଯ୍ୟନ୍ତ ଭାରତ ଗସ୍ତରେ ଆସିଛନ୍ତି । ଏକ ଅଂଶୀଦାର ଦେଶ ଭାବେ ଡେନମାର୍କ ଏହି ସମ୍ମିଳନୀରେ ଭାଗନେଉଛି । ପ୍ରଧାନମନ୍ତ୍ରୀ ରାସମୁସେନଙ୍କ ସହ ଆସିଛନ୍ତି ଡେନମାର୍କର ପ୍ରମୁଖ କମ୍ପାନୀମାନଙ୍କର ମୂଖ୍ୟ କାର୍ଯ୍ୟାଧିକାରୀମାନଙ୍କ ସହିତ ଏକ ବ୍ୟବସାୟିକ ପ୍ରତିନିଧି ଦଳ ।


    ଗୁଜରାଟ ଉଦ୍ୟୋଗ ସମ୍ମିଳନୀ ସମୟରେ 2019 ଜାନୁଆରୀ 18 ତାରିଖ ଦିନ ଗାନ୍ଧୀନଗରଠାରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଏବଂ ପ୍ରଧାନମନ୍ତ୍ରୀ ରାସମୁସେନ ଏକ ଦ୍ୱିପାକ୍ଷିକ ବୈଠକରେ ଭାଗ ନେଇଥିଲେ । ପୂର୍ବରୁ 2018 ଏପ୍ରିଲ ମାସରେ ଅନୁଷ୍ଠିତ ଷ୍ଟକହୋମର ନୋର୍ଡିକ ସମ୍ମିଳନୀ ସମୟରେ ଉଭୟ ପ୍ରଧାନମନ୍ତ୍ରୀ ପରସ୍ପରକୁ ଭେଟିଥିଲେ ।


    ଏହି ବୈଠକରେ ଦୁଇ ନେତା ପାରସ୍ପରିକ ସହଯୋଗିତାର ବିଭିନ୍ନ ଦିଗ ଏବଂ ପାରସ୍ପରିକ ଲାଭ ସମ୍ବନ୍ଧକୁ ନେଇ ଥିବା ବିଭିନ୍ନ ପକ୍ଷର ସମସ୍ୟା ସମ୍ବନ୍ଧରେ ମତ ବିନିମୟ କରିଥିଲେ । ଉଭୟ ଦେଶ ମଧ୍ୟରେ ଦ୍ୱିପାକ୍ଷିକ ବ୍ୟବସାୟ ଏବଂ ପୁଞ୍ଜିନିବେଶକୁ ବୃଦ୍ଧି କରିବା ନେଇ ରହିଥିବା ବ୍ୟାପକ ସମ୍ଭାବନା ସମ୍ବନ୍ଧରେ ଉଭୟ ଗୁରୁତ୍ୱାରୋପ କରିଥିଲେ ।


    ଅନେକ ଗୁରୁତ୍ୱପୂର୍ଣ୍ଣ ବୈଷୟିକ ଜ୍ଞାନରେ ଡେନମାର୍କ ହେଉଛି ବିଶ୍ୱରେ ଅଗ୍ରଣୀ ଏବଂ ଏଗୁଡିକ ଭାରତ ପାଇଁ ପ୍ରାସଙ୍ଗିକ । ଡେନମାର୍କର ରହିଛି ଦକ୍ଷତା ଏବଂ ଭାରତରେ ରହିଛି ପରିମାଣ ଏବଂ ବିଶ୍ୱର ଆବଶ୍ୟକତା ହେଉଛି ନୂତନ ବୈଷୟିକ ଜ୍ଞାନ- ଏ ସମ୍ବନ୍ଧରେ ପ୍ରକାଶ କରି ପ୍ରଧାନମନ୍ତ୍ରୀ ମୋଦୀ ଭାରତ ଓ ଡେନମାର୍କକୁ ଏକ ଗବେଷଣା ଭିତ୍ତିଭୂମି ପ୍ରତିଷ୍ଠା କରିବା ପାଇଁ ଉତ୍ସାହିତ କରିଥିଲେ ଯେଉଁଠାରେ କି ବିଭିନ୍ନ ବୈଶ୍ୱିକ ସମସ୍ୟା ଯେପରିକି ଖାଦ୍ୟ ସୁରକ୍ଷା , ଜଳ ପରିଚାଳନା , ପାଣିପାଗ ପରିବର୍ତ୍ତନ ଏବଂ ସତତ ବିକାଶ ଆଦିର ସମାଧାନ ହୋଇପାରିବ ।


    ଏହି ବୈଠକ ସମୟରେ ଦୁଇଟି ବୁଝାମଣା ସ୍ୱାକ୍ଷର କରାଯାଇଥିଲା । ଏଗୁଡିକ ହେଉଛି ଭାରତର ଜାହାଜ ଚଳାଚଳ ମନ୍ତ୍ରଣାଳୟ ଏବଂ ଡେନମାର୍କର ଶିଳ୍ପ , ବାଣିଜ୍ୟ ଏବଂ ଆର୍ଥିକ ମନ୍ତ୍ରଣାଳୟ ମଧ୍ୟରେ ସାମୁଦ୍ରିକ ସମସ୍ୟାକୁ ନେଇ ବୁଝାମଣା ପତ୍ର ଏବଂ ଇମାଜିନ ପାନାଜୀ ସ୍ମାର୍ଟ ସିଟି ବିକାଶ ଲିମିଟେଡ ଏବଂ ଡେନମାର୍କ ରାଷ୍ଟ୍ରଦୂତ କାର୍ଯ୍ୟାଳୟ , ନୂଆଦିଲ୍ଲୀ ମଧ୍ୟରେ ଗୋଆର ପାନାଜୀଠାରେ ସହରାଞ୍ଚଳ ବସବାସ ପରୀକ୍ଷାଗାର ପ୍ରତିଷ୍ଠା ନେଇ ବୁଝାମଣା ପତ୍ର ।


    ଯାହାଜ ଚଳାଚଳ , ଅକ୍ଷୟ ଶକ୍ତି , ପରିବେଶ , କୃଷି ଏବଂ ଖାଦ୍ୟ ପ୍ରକ୍ରିୟାକରଣ ଆଦି କ୍ଷେତ୍ରରେ ପାଖାପାଖି 130ଟି ଡେନମାର୍କ କମ୍ପାନୀ ଭାରତରେ ପୁଞ୍ଜିନିବେଶ କରିଛନ୍ତି ଏବଂ ସ୍ମାର୍ଟ ସହରାଂଚଳ ବିକାଶ ଓ ବର୍ଜ୍ୟ ବସ୍ତୁରୁ ଶକ୍ତି ନିର୍ଯ୍ୟାସ ଆଦି ଅନ୍ୟାନ୍ୟ କ୍ଷେତ୍ରରେ ସେମାନଙ୍କ ଅଂଶଗ୍ରହଣ ଲାଗି ଆଗ୍ରହୀ ଅଛନ୍ତି । ଯାହାଜ ଚଳାଚଳ ଓ ଅକ୍ଷୟ ଶକ୍ତି କ୍ଷେତ୍ରର ଅନେକ ପ୍ରମୁଖ ଡେନମାର୍କ କମ୍ପାନୀ ମଧ୍ୟ ଗୁଜୁରାଟରେ ଉପସ୍ଥିତ ଅଛନ୍ତି ।


    ଏହି ଗସ୍ତ ସମୟରେ ପ୍ରଧାନମନ୍ତ୍ରୀ ରାସମୁସେନ ନୂଆଦିଲ୍ଲୀଠରେ ଡେନମାର୍କ ସାଂସ୍କୃତିକ ପ୍ରତିଷ୍ଠାନ ଏବଂ ଡେନମାର୍କ ରାଷ୍ଟ୍ରଦୂତ କାର୍ଯ୍ୟାଳୟର ନୂତନ ଅଟ୍ଟାଳିକାକୁ 2019 ଜାନୁଆରୀ 19 ତାରିଖ ଦିନ ଉଦଘାଟିତ କରିବେ । ସେ ମଧ୍ୟ ଆଗ୍ରା ଗସ୍ତ କରିବେ ।


    **********


    

    
    (Release ID: 1560855) Visitor Counter : 15