      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ହୁନର ହାଟରେ ହେବ ଦେଶର ଶିଳ୍ପୀ ଓ କାରିଗରଙ୍କ ‘ସମ୍ମାନର ସହ ବିକାଶ”
      • ଶ୍ରୀ ଅରୁଣ ଜେଟଲି ଓ ଶ୍ରୀ ମୁଖତାର ଆବାସ ନକଭୀଙ୍କ ଦ୍ୱାରା ନୂଆଦିଲ୍ଲୀରେ ହୁନର ହାଟ ଉଦ୍ଘାଟିତ

      Posted On: 13 JAN 2019 5:30PM by PIB Bhubaneshwar

    କେନ୍ଦ୍ର ଅର୍ଥ ମନ୍ତ୍ରୀ ଶ୍ରୀ ଅରୁଣ ଜେଟଲି ଓ କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁଖତାର ଆବାସ ନକଭୀଙ୍କ ଦ୍ୱାରା ହୁନର ହାଟ ଉଦ୍ଘାଟିତ ହୋଇଯାଇଛି । ଷ୍ଟେଟ ଏମ୍ପୋରିଆ କଂପ୍ଲେକ୍ସ , ବାବା ଖଡଗ ସିଂ ମାର୍ଗ , କନ୍ନଟ ପ୍ଲେସ , ନୂଆଦିଲ୍ଲୀରେ ଆୟୋଜିତ ହୁନରହାଟ 12ରୁ 20 ଜାନୁଆରୀ , 2019 ଯାଏଁ ଅନୁଷ୍ଠିତ ହେବ ।


    ଭାରତରେ କୁଶଳୀ କାରିଗରଙ୍କ ଅଭାବ ନହିଁ । ହୁନରହାଟ ଜାତୀୟ ଓ ଅନ୍ତର୍ଜାତୀୟ ସ୍ତରରେ ଭାରତର ଏହି ଐତିହ୍ୟକୁ ପରିଚିତ କରିବାରେ ପ୍ରମୁଖ ଭୂମିକା ଗ୍ରହଣ କରୁଛି ବୋଲି ଶ୍ରୀ ଜେଟଲୀ କହିଛନ୍ତି । ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ ଦ୍ୱାରା ଆୟୋଜିତ ହୁନରହାଟକୁ ପ୍ରଶଂସା କରିବା ସହ ଭାରତୀୟ କାରିଗରଙ୍କ ଦକ୍ଷତା ପ୍ରଦର୍ଶିତ କରିବାରେ ହାଟର ଭୂମିକା ଗୁରୁତ୍ୱପୂର୍ଣ୍ଣ ବୋଲି ସେ କହିଛନ୍ତି । କିଛି ନିଆରା ହସ୍ତଶିଳ୍ପ ଓ ହସ୍ତତନ୍ତ ସାମଗ୍ରୀ ଦେଖିବା ସହ ଦେଶର କୋଣ ଅନୁକୋଣରୁ ଆସିଥିବା ସୁଦକ୍ଷ କାରିଗରଙ୍କୁ ସେ ଉତ୍ସାହିତ କରିଥିଲେ । ଦେଶର କୁଶଳୀ କାରିଗରଙ୍କ କଳାର ପ୍ରସିଦ୍ଧି ଖୁବ ଜରୁରି ଓ ହୁନରହାଟ ଏଥିରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିବା ସହ ଲକ୍ଷ ଲକ୍ଷ ଲୋକଙ୍କୁ କର୍ମ ସଂସ୍ଥାନ ଯୋଗାଇଛି ବୋଲି ସେ କହିଛନ୍ତି ।


    ଏହି ଅବସରରେ ଶ୍ରୀ ମୁଖତାର ଆବାସ ନକଭୀ କହିଛନ୍ତି ଯେ , ହୁନରହାଟ ଭାରତୀୟ ଶିଳ୍ପୀ ଓ କାରିଗରଙ୍କ ଦକ୍ଷତାର ବିଶ୍ୱସନୀୟ ବ୍ରାଣ୍ଡ ପାଲଟିଛି । ହୁନରହାଟ ଦେଶର ଶିଳ୍ପୀ ଓ କାରିଗରଙ୍କ ସମ୍ମାନର ସହ ବିକାଶ ପାଇଁ ପ୍ରତିଶ୍ରୁତିବଦ୍ଧ । କେନ୍ଦ୍ର ସରକାର ବିକାଶର ରାଜପଥ ନିର୍ମାଣ କରି ଏଥିରୁ ଧର୍ମ , ଜାତି , ଆଞ୍ଚଳିକ ପ୍ରତିବନ୍ଧକ ହଟାଇଛନ୍ତି । ହୁନରହାଟ ଏହି ରାଜପଥର ଅଂଶ ଯେଉଁଥିରେ କାରିଗର ସଶକ୍ତିକରଣ ଯାନ ଅଗ୍ରସର ହେବ ବୋଲି ଶ୍ରୀ ନକଭୀ କହିଛନ୍ତି । ସମଗ୍ର ଦେଶର କଳା ଓ ସଂସ୍କୃତି ହୁନରହାଟରେ ଗୋଟିଏ ଛାତ ତଳେ ଏକାଠି ହୋଇଛି । ଦେଶର ଶିଳ୍ପୀ ଓ କାରିଗରଙ୍କ ଐତିହ୍ୟବାହୀ କଳାକୁ କେନ୍ଦ୍ର ସରକାର ପୁନଃଜୀବିତ କରିବାକୁ ବଦ୍ଧ ପରିକର ବୋଲି ସେ କହିଛନ୍ତି । ଦେଶର ବିଭିନ୍ନ ସ୍ଥାନରେ ମନ୍ତ୍ରଣାଳୟ ଦ୍ୱାରା ଆୟୋଜିତ ହୁନରହାଟ କୁଶଳୀ ଶିଳ୍ପୀ ଓ କାରିଗରଙ୍କ ସଶକ୍ତିକରଣ ଓ ରୋଜଗାରର ମାଧ୍ୟମ ପାଲଟିଛି । ନିଯୁକ୍ତି ସୁଯୋଗ ସୃଷ୍ଟି କରୁଥିବା ହୁନରହାଟ ଭଳି ସରକାରୀ କାର୍ଯ୍ୟକ୍ରମ ଭାରତର ଦୀର୍ଘ ଦିନରୁ ଅବହେଳିତ ପାରମ୍ପରିକ ଐତିହ୍ୟକୁ ସମୃଦ୍ଧ ଓ ପ୍ରୋତ୍ସାହିତ କରୁଛି ବୋଲି ଶ୍ରୀ ନକଭୀ କହିଛନ୍ତି ।


    ଏକ ବିଶ୍ୱସନୀୟ ବ୍ରାଣ୍ଡ ଭାବେ ହୁନରହାଟ ମେକ ଇନ ଇଣ୍ଡିଆ , ଷ୍ଟାର୍ଟ ଅପ ଇଣ୍ଡିଆ , ଷ୍ଟାଣ୍ଡ ଅପ ଇଣ୍ଡିଆ ପାଇଁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଦେଇଥିବା ଆହ୍ୱାନ ପୂରଣ କରୁଛି । ବିଗତ ଏକ ବର୍ଷ ମଧ୍ୟରେ ଆୟୋଜିତ ହୁନରହାଟ ମାଧ୍ୟମରେ 1 ଲକ୍ଷ 62 ହଜାର କାରିଗର ଓ ସେମାନଙ୍କ ସହ ଜଡ଼ିତ ଲୋକଙ୍କୁ ରୋଜଗାର ସୁଯୋଗ ପାଇଛନ୍ତି । ହୁନରହାଟ ବିଶ୍ୱସନୀୟ ଓ ପ୍ରସିଦ୍ଧ ବ୍ରାଣ୍ଡ ଭାବେ ଦେଶର କାରିଗର ଓ ଶିଳ୍ପୀଙ୍କ ଉତ୍କୃଷ୍ଟ ହସ୍ତଶିଳ୍ପ , ହସ୍ତତନ୍ତକୁ ଗୋଟିଏ ଛାତ ତଳକୁ ଆଣିବାରେ ସଫଳ ହୋଇଛି । ଦିଲ୍ଲୀରେ ଆୟୋଜିତ ହୁନରହାଟରେ ଦେଶର ବିଭିନ୍ନ ସ୍ଥାନରୁ ଆସିଥିବା କୁଶଳୀ କାରିଗର ଓ ରନ୍ଧନ ବିଶେଷଜ୍ଞ ମହିଳାମାନେ ସାମିଲ ହୋଇଛନ୍ତି ବୋଲି ଶ୍ରୀ ନକଭୀ କହିଛନ୍ତି ।


    ବିଭିନ୍ନ ପ୍ରକାର ହସ୍ତଶିଳ୍ପ ଓ ହସ୍ତତନ୍ତ ସାମଗ୍ରୀ ଯେପରିକି ଆସାମର ବେତ , ବାଉଁଶ ଓ ଝୋଟ ସାମଗ୍ରୀ , ଝାଡଖଣ୍ଡ ଓ ବିହାରର ସିଲ୍କ , ବାରଣାସୀ ସିଲ୍କ , ଲଖନଉ ଚିକନକାରୀ , ସେରାମିକ , ଟେରାକୋଟା , କାଚ , କଂସା ଉପକରଣ , ଚଡ଼ା , ଉତ୍ତର ପ୍ରଦେଶର ମାର୍ବଲ ଉପକରଣ , କାଶ୍ମୀର ନାମଦା , ଉତ୍ତର ପୂର୍ବ ଅଞ୍ଚଳର ପାରମ୍ପରିକ ହସ୍ତତନ୍ତ , ଅଜରଖ , ବନ୍ଦେଜ , ମୃତ୍ତିକା ଶିଳ୍ପ , ଗୁଜରାଟର ତମ୍ବା ସାମଗ୍ରୀ , ଓଡିଶା ତାରକସି , ଛତିଶଗଡ଼ର ବାଉଁଶ କଳା , ମିରଟ କଇଁଚି ହୁନରହାଟରେ ମିଳୁଛି ।


    ହାଟକୁ ଆସୁଥିବା ଲୋକେ ଅୱଧି , ରାଜସ୍ଥାନୀ , ଗୁଜରାଟୀ , ମହାରାଷ୍ଟ୍ର , କେରଳର ଖାଦ୍ୟ ସାଙ୍ଗକୁ ଫିର୍ନି , ଶାହିଟୁକଡା , ହଲୱା , ବଙ୍ଗଳା ମିଠା , ରାଜକୋଟର ପ୍ରସିଦ୍ଧ ମିଠା ଓ ବିଭିନ୍ନ ପ୍ରକାରର ସୁବାସିତ ପାନର ମଜା ଉଠାଇଥିଲେ ।


    ପ୍ରସିଦ୍ଧ ଶିଳ୍ପୀଙ୍କ ଦ୍ୱାରା କୱାଲି , ସୁଫି ଗୀତ , ପାରମ୍ପରିକ ନାଚ ଓ ଅନ୍ୟାନ୍ୟ ସାଂସ୍କୃତିକ କାର୍ଯ୍ୟକ୍ରମ ଏହି ଅବସରରେ ପରିବେଷିତ ହୋଇଥିଲା । ପୂର୍ବରୁ ହୁନର ହାଟ ଆହ୍ଲାବାଦ , ନୂଆଦିଲ୍ଲୀର ପ୍ରଗତି ମଇଦାନ ଓ ବାବା ଖରକ ସିଂହ ମାର୍ଗ , ପଣ୍ଡିଚେରୀ , ମୁମ୍ବାଇରେ ଆୟୋଜିତ ହୋଇଛି , ଆଗାମୀ ଦିନରେ ଅନ୍ୟ ରାଜ୍ୟଗୁଡିକରେ ହୁନରହାଟ ଆୟୋଜନ ହେବ । ସଂଖ୍ୟାଲଘୁ ମନ୍ତ୍ରଣାଳୟ ରାଷ୍ଟ୍ରମନ୍ତ୍ରୀ ଡଃ ବୀରେନ୍ଦ୍ର କୁମାର ଓ ମନ୍ତ୍ରଣାଳୟର ବରିଷ୍ଠ ଅଧିକାରୀମାନେ ଏହି କାର୍ଯ୍ୟକ୍ରମରେ ଯୋଗ ଦେଇଥିଲେ ।


    ***************

    
    
    (Release ID: 1559878) Visitor Counter : 27