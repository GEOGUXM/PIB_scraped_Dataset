      କ୍ୟାବିନେଟ

      ପ୍ରଧାନମନ୍ତ୍ରୀ ଜନ ଆରୋଗ୍ୟ ଯୋଜନାର ଉନ୍ନତ କାର୍ଯ୍ୟାନ୍ୱୟନ ଲାଗି ଜାତୀୟ ସ୍ୱାସ୍ଥ୍ୟ ସଂସ୍ଥାକୁ "ଜାତୀୟ ସ୍ୱାସ୍ଥ୍ୟ ପ୍ରାଧିକରଣ'' ଭାବେ ପୁନର୍ଗଠନ ପ୍ରସ୍ତାବକୁ କ୍ୟାବିନେଟ ମଞ୍ଜୁରି
      Posted On: 02 JAN 2019 8:28PM by PIB Bhubaneshwar


    ପ୍ରଧାନମନ୍ତ୍ରୀ ଜନ ଆରୋଗ୍ୟ ଯୋଜନା(ପିଏମ-ଜେଏୱାଇ)ର ଉନ୍ନତ କାର୍ଯ୍ୟାନ୍ୱୟନ ଲାଗି ଜାତୀୟ ସ୍ୱାସ୍ଥ୍ୟ ସଂସ୍ଥାକୁ "ଜାତୀୟ ସ୍ୱାସ୍ଥ୍ୟ ପ୍ରାଧିକରଣ '' ଭାବେ ପୁନର୍ଗଠନ କରାଯିବ । ଏ ସଂକ୍ରାନ୍ତ ପ୍ରସ୍ତାବକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ମଞ୍ଜୁର କରିଛନ୍ତି ।


    ଏହି ଅନୁମୋଦନ ଫଳରେ ବର୍ତ୍ତମାନ ଏକ ସୋସାଇଟି ଭାବେ କାର୍ଯ୍ୟ କରୁଥିବା "ଜାତୀୟ ସ୍ୱାସ୍ଥ୍ୟ ସଂସ୍ଥା ' କୁ ଭଙ୍ଗ କରାଯାଇଛି । ଏହା ସ୍ଥାନରେ ଜାତୀୟ ସ୍ୱାସ୍ଥ୍ୟ ପ୍ରାଧିକରଣ ଗଠିତ ହୋଇଛି , ଯାହା ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ମନ୍ତ୍ରଣାଳୟ ସହ ଜଡ଼ିତ ଏକ କାର୍ଯ୍ୟାଳୟ ଭାବେ କାର୍ଯ୍ୟକ୍ଷମ ହେବ ।


    ବର୍ତ୍ତମାନର ବହୁସ୍ତରୀୟ ନିଷ୍ପତ୍ତି ଗ୍ରହଣର ଢାଂଚା ସ୍ଥାନରେ ଏକ ପରିଚାଳନା ପରିଷଦ କାର୍ଯ୍ୟ କରିବ , ଯାହାର ଅଧ୍ୟକ୍ଷତା ଭାରତ ସରକାରଙ୍କ ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ମନ୍ତ୍ରଣାଳୟ କରିବ । ଫଳରେ ଯୋଜନାର ସୁଗମ କାର୍ଯ୍ୟାନ୍ୱୟନ ଲାଗି ଆବଶ୍ୟକ ଦ୍ରୁତ ନିଷ୍ପତ୍ତି ନିଆଯାଇପାରିବ । ପରିଚାଳନା ପରିଷଦର ଗଠନ ବିସ୍ତୃତ ଭାବେ କରାଯାଇଛି ଏଥିରେ ସରକାର , ଏବଂ ବିଷୟ ବିଶେଷଜ୍ଞ ଆଦିଙ୍କ ଉପଯୁକ୍ତ ପ୍ରତିନିଧିତ୍ୱ ରହିଛି । ଏହାଛଡ଼ା ପର୍ଯ୍ୟାୟକ୍ରମେ ରାଜ୍ୟଗୁଡ଼ିକର ପ୍ରତିନିଧିତ୍ୱ ମଧ୍ୟ ଏଥିରେ ରହିବ ।


    ପ୍ରସ୍ତାବିତ ଜାତୀୟ ସ୍ୱାସ୍ଥ୍ୟ ପ୍ରାଧିକରଣ ଲାଗି କୌଣସି ନୂତନ ପାଣ୍ଠି ମଞ୍ଜୁର କରାଯାଇ ନାହିଁ । ଆଇଟି , ମାନବ ସମ୍ବଳ , ଭିତ୍ତିଭୂମି , କାର୍ଯ୍ୟକାରୀତା ବ୍ୟୟ ଆଦି ସମେତ ଜାତୀୟ ସ୍ୱାସ୍ଥ୍ୟ ସଂସ୍ଥା ପାଇଁ ପୂର୍ବରୁ କ୍ୟାବିନେଟ ମଞ୍ଜୁରି ଲାଭ କରିଥିବା ଅର୍ଥ ନୂଆ ପ୍ରାଧିକରଣ ପାଇଁ ଖର୍ଚ୍ଚ ହେବ ।


    ଏହା ଆଶା କରାଯାଉଛି ଯେ ଏକ ଦକ୍ଷ , ପ୍ରଭାବୀ ଏବଂ ପାରଦର୍ଶୀ ନିଷ୍ପତ୍ତି ପ୍ରକ୍ରିୟା ଜରିଆରେ ପିଏମ-ଜେଏୱାଇ ଯୋଜନାକୁ କାର୍ଯ୍ୟକାରୀ କରିବା ଲାଗି ସମ୍ପୂର୍ଣ୍ଣ ଜାତୀୟ ସ୍ୱାସ୍ଥ୍ୟ ପ୍ରାଧିକରଣ ନିକଟରେ ପୂର୍ଣ୍ଣ ଉତ୍ତରଦାୟିତ୍ୱ , କ୍ଷମତା ଏବଂ ସାମର୍ଥ୍ୟ ରହିବ ।


    **********

    
    
    (Release ID: 1558734) Visitor Counter : 10