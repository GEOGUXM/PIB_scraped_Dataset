      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ଗୁଜରାଟରେ ନିଜ ପଦଯାତ୍ରାର ତୃତୀୟ ଦିନ ପୂରଣ କଲେ ଶ୍ରୀ ମନସୁଖ ମଣ୍ଡଭିୟ
      ଗାନ୍ଧୀବାଦୀ ସିଦ୍ଧାନ୍ତର ପ୍ରଚାର ପ୍ରସାର ପଦଯାତ୍ରାର ଉଦ୍ଦେଶ୍ୟ

      Posted On: 18 JAN 2019 8:51PM by PIB Bhubaneshwar

    ସଡ଼କ ପରିବହନ ଏବଂ ଜାତୀୟ ରାଜପଥ , ଜାହାଜ ଚଳାଚଳ , ରସାୟନ ଓ ସାର ରାଷ୍ଟ୍ରମନ୍ତ୍ରୀ ଶ୍ରୀ ମନସୁଖ ମଣ୍ଡଭିୟ ନିଜ 150 କିଲୋମିଟର ବ୍ୟାପି ପଦଯାତ୍ରାର ତୃତୀୟ ଦିନ ପୂରଣ କରିଛନ୍ତି । ସକାଳୁ ଏହି ଯାତ୍ରା ଭାବନଗର ଜିଲ୍ଲାର ମୟଧରରୁ ବାହାରି ପିନଗାରୀ , ଲଖୱାଡା , ଅନିଡା , ମଣ୍ଡାବଡା , ଭୁଟିଆ ଦେଇ ରାତିରେ ଶେତରୁଂଜି ଡ୍ୟାମରେ ପହଞ୍ଚିବ ।


    150 ଜଣ ଅଭିଯାତ୍ରୀଙ୍କ ସହ ଶ୍ରୀ ମଣ୍ଡଭିୟଙ୍କ 150 କିଲୋମିଟରର ଏହି ପଦଯାତ୍ରା ମହାତ୍ମାଗାନ୍ଧୀଙ୍କ 150ତମ ଜୟନ୍ତୀ ଅବସରରେ ଆରମ୍ଭ ହୋଇଛି । 16 ଜାନୁଆରୀରୁ ଗୁଜରାଟର ଭାବନଗର ଜିଲ୍ଲାର ତଳଜା ତାଲୁକର ଗ୍ରାମ ଦକ୍ଷିଣ ମୂର୍ତ୍ତି ପ୍ରତିଷ୍ଠାନ , ମନାରରୁ ଆରମ୍ଭ ହୋଇଥିବା ଏହି ସାତଦିନିଆ ପଦଯାତ୍ରା 22 ଜାନୁଆରୀରେ ଏହି ଜିଲ୍ଲାର ସିହୋର ତାଲୁକର ସନୋସରାରେ ସରିବ । ଗାନ୍ଧିଜୀଙ୍କ ମୌଳିକ ଶିକ୍ଷାବାର୍ତ୍ତା ଏହି ପଦଯାତ୍ରା ମାଧ୍ୟମରେ ପ୍ରଚାର ପ୍ରସାର ହେବ ।


    ଶ୍ରୀ ମଣ୍ଡଭିୟ ଓ ଅନ୍ୟ ପଦଯାତ୍ରୀମାନେ ସ୍ଥାନୀୟ ବାସିନ୍ଦାଙ୍କ ସହ ମିଶି “ ପ୍ରଭାତ ଫେରି ” କରିବା ସହ ଗାଁ ସଫେଇ କରିଥିଲେ । ସଫେଇ କାର୍ଯ୍ୟକ୍ରମ ପରେ ମୟଧରଠାରୁ ପଦଯାତ୍ରା ଆରମ୍ଭ ହୋଇଥିଲା । ମୌଳିକ ଶିକ୍ଷା ସମ୍ପର୍କରେ ଗାନ୍ଧିବାଦୀ ବିଚାରଧାରା ତଥା ମୂଲ୍ୟବୋଧର ପ୍ରଚାର ଉଦ୍ଦେଶ୍ୟରେ ଆୟୋଜିତ ଏହି ପଦଯାତ୍ରା ପିଙ୍ଗରୀଠାରେ ପହଞ୍ଚିବା ପରେ ଗାଁ ଲୋକେ ଏକ ବିଶାଳ ଶୋଭାଯାତ୍ରାରେ ଏହାକୁ ସ୍ୱାଗତ କରିଥିଲେ । ସେଠାରୁ ପଦଯାତ୍ରା ଲଖୱାଡା ଦେଇ ଅନିଡାରେ ପହଞ୍ଚିଥିଲା । ଅନିଡାଠାରେ ଜାତୀୟ ପୁରସ୍କାର ବିଜେତା ଶ୍ରୀ ରାମ ମୋରି “ ସ୍ୱାଦ-ତ୍ୟାଗ ” ବିଷୟ ଉପରେ ପଞ୍ଚମ ମହାବ୍ରତ ସଭାକୁ ଉଦ୍ବୋଧନ ଦେଇଥିଲେ । ଟେଲିଭିଜନର ପ୍ରଯୋଜକ ଓ ଲୋକପ୍ରିୟ କଳାକାରମାନେ ଏହି ପଦଯାତ୍ରାରେ ସାମିଲ ହୋଇଥିଲେ ।


    ରାତିରେ ପଦଯାତ୍ରା ଶେତରୁଂଜି ଡ୍ୟାମରେ ପହଞ୍ଚିବା ପରେ ଷଷ୍ଠ ମହାବ୍ରତସଭା ଆୟୋଜିତ ହେବ । ଗାନ୍ଧୀ ଆଶ୍ରମ , ସାବରମତୀର ନିର୍ଦ୍ଦେଶକ ଶ୍ରୀ ଅତୁଲଭାଇ ପାଣ୍ଡ୍ୟା “ ଅଭୟ ” ଶୀର୍ଷକରେ ଉପସ୍ଥିତ ଲୋକଙ୍କୁ ଉଦ୍ବୋଧନ ଦେବେ । ପରେ ସାଂସ୍କୃତିକ କାର୍ଯ୍ୟକ୍ରମ ଓ କଣ୍ଢେଇ ନାଚ ଅନୁଷ୍ଠିତ ହେବ ।


    **********

    
    
    (Release ID: 1560639) Visitor Counter : 14