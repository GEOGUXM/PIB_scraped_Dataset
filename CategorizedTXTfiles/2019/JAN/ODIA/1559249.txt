      PIB Headquarters

      ଓଡିଶାରେ ପଞ୍ଚଦଶ ଅର୍ଥ ଆୟୋଗଙ୍କ ବୈଠକ
      • ପଞ୍ଚାୟତିରାଜ, ପୌରସଂସ୍ଥାମାନଙ୍କ ଆର୍ଥିକ ସାମର୍ଥ୍ୟ ଓ ସ୍ୱଚ୍ଛଳତା ବୃଦ୍ଧି ଉପରେ ଅର୍ଥ ଆୟୋଗଙ୍କ ଗୁରୁତ୍ୱ
      • ପଞ୍ଚାୟତ, ପୌରସଂସ୍ଥାକୁ ସମ୍ପତ୍ତି କର ଆଦାୟର କ୍ଷମତା ଅର୍ପଣ ଏବଂ ଟିକସ ପରିସରକୁ ବ୍ୟାପକ କରିବା ସପକ୍ଷରେ ଆୟୋଗ
      • ଓଡିଶାରେ ଖଣିଜ ସମ୍ପଦର ଉପଯୁକ୍ତ ବିନିଯୋଗ ହୋଇପାରି ନଥିବାରୁ ଆୟୋଗଙ୍କ ଉଦବେଗ
      • ରାଜ୍ୟରେ ବିନିର୍ମାଣ କ୍ଷେତ୍ରର ଅଭିବୃଦ୍ଧି ଲାଗି ବ୍ୟାପକ ସୁଯୋଗ ରହିଛି
      • ରାଜନୈତିକ ସ୍ଥିରତା, ଆଭ୍ୟନ୍ତରୀଣ ସାମର୍ଥ୍ୟ ଓ ସମ୍ବଳର ପ୍ରକୃତ ଉପଯୋଗ ହେଲେ ଓଡିଶାର ଭବିଷ୍ୟତ ଆହୁରି ଉଜ୍ଜଳ ହେବ
      Posted On: 08 JAN 2019 4:56PM by PIB Bhubaneshwar


    ଶ୍ରୀ ଏନ. କେ. ସିଂହଙ୍କ ନେତୃତ୍ୱରେ ଓଡିଶା ଆସିଥିବା ପଞ୍ଚଦଶ ଅର୍ଥ ଆୟୋଗ ଆଜି ପଞ୍ଚାୟତିରାଜ ସଂସ୍ଥା , ପୌରସଂସ୍ଥା , ଶିଳ୍ପ ଓ ବାଣିଜ୍ୟ ସଂଗଠନର ପ୍ରତିନିଧିମାନଙ୍କୁ ପୃଥକ ପୃଥକ ଭେଟି ବିସ୍ତୃତ ଭାବେ ଆଲୋଚନା କରିଛନ୍ତି । ଏହି ଆଲୋଚନା କାଳରେ ପ୍ରଥମ ଚରଣରେ , ପଞ୍ଚାୟତ ଓ ପୌରସଂସ୍ଥାଗୁଡିକର ଆର୍ଥିକ ସ୍ୱଚ୍ଛଳତା , ସାମର୍ଥ୍ୟ ଏବଂ ଆଞ୍ଚଳିକ ସ୍ତରରେ ଟିକସ ଆଦାୟର ସରଳ ଓ ସୁଗମ ପଦ୍ଧତି ନେଇ ବିଚାର ବିମର୍ଶ ହୋଇଛି । ତିନିସ୍ତରୀୟ ପଞ୍ଚାୟତିରାଜ ସଂସ୍ଥାମାନଙ୍କୁ ଆର୍ଥିକ କ୍ଷମତାର ବିକେନ୍ଦ୍ରୀକରଣ ନେଇ ଆୟୋଗର ସଦସ୍ୟମାନେ ପ୍ରତିନିଧିମାନଙ୍କ ସହ ଏକମତ ହୋଇଥିଲେ । ପଞ୍ଚାୟତ ଓ ପୌରସଂସ୍ଥାମାନଙ୍କର ଟିକସ ଆଦାୟର ସାମର୍ଥ୍ୟ ଓ ପରିସର ବ୍ୟାପକ କରିବା ନେଇ ମଧ୍ୟ ସମ୍ୟକ ଭାବେ ଆଲୋଚନା ହୋଇଥିବା ଜଣାପଡିଛି । ଏପର୍ଯ୍ୟନ୍ତ ପଞ୍ଚାୟତିରାଜ ସଂସ୍ଥା ଏବଂ ପୌରସଂସ୍ଥାମାନଙ୍କୁ ସମ୍ପତ୍ତି କର ଆଦାୟର କ୍ଷମତା ପ୍ରଦାନ କରାଯାଇ ନଥିବାରୁ ପଞ୍ଚଦଶ ଅର୍ଥ ଆୟୋଗ ଉଦବେଗ ପ୍ରକାଶ କରିଥିଲେ । ଏହି ପ୍ରସଙ୍ଗ ଉପରେ ଅଗ୍ରାଧିକାର ଭିତ୍ତିରେ ପଦକ୍ଷେପ ନିଆଯିବା ନେଇ ଆୟୋଗ ଗୁରୁତ୍ୱାରୋପ କରିଥିଲେ । ଟିକସ ଆଦାୟର ପରିସର ବୃଦ୍ଧି ଦ୍ୱାରା ପଞ୍ଚାୟତିରାଜ ସଂସ୍ଥା ଏବଂ ପୌର ସଂସ୍ଥାମାନଙ୍କର ଆର୍ଥିକ ସ୍ୱଚ୍ଛଳତା ଏବଂ ସ୍ୱାବଲମ୍ବନଶୀଳତା ବଢ଼ିବ ବୋଲି ଆୟୋଗଙ୍କ ହୃଦବୋଧ ହୋଇଛି ।


    ମହିଳା ସଶକ୍ତିକରଣ କ୍ଷେତ୍ରରେ ଓଡିଶାର ପଦକ୍ଷେପ ଏକ ଉଜ୍ଜଳ ଉଦାହରଣ ବୋଲି କମିଶନ ଉଲ୍ଲେଖ କରିଛନ୍ତି । ଆଜି କମିଶନଙ୍କୁ ଭେଟିଥିବା ପଞ୍ଚାୟତିରାଜ ଏବଂ ପୌର ସଂସ୍ଥାର 16ଜଣ ପ୍ରତିନିଧିଙ୍କ ମଧ୍ୟରୁ 10ଜଣ ମହିଳା ପ୍ରତିନିଧି ହୋଇଥିବାରୁ କମିଶନ ବେଶ ସନ୍ତୋଷ ପ୍ରକାଶ କରିଥିଲେ ।


    ପଞ୍ଚଦଶ ଅର୍ଥ ଆୟୋଗ ଆଜି ଦ୍ୱିତୀୟ ପର୍ଯ୍ୟାୟରେ ଶିଳ୍ପ ଓ ବାଣିଜ୍ୟ ସଂଗଠନଗୁଡିକର ପ୍ରତିନିଧିମାନଙ୍କୁ ଭେଟିଥିଲେ । କମିଶନଙ୍କ ହୃଦବୋଧ ହୋଇଛି ଯେ , ଦେଶର 72 ଭାଗ ଖଣିଜ ସମ୍ପଦ ଏବଂ ବିନିର୍ମାଣ କ୍ଷେତ୍ର ଓଡିଶାରେ ସେତେଟା ବିକଶିତ ହୋଇପାରିନାହିଁ । ଏହାଯୋଗୁଁ କର୍ମ ନିଯୁକ୍ତି ସୁଯୋଗ ସୃଷ୍ଟି ଆଖିଦୃଶିଆ ହୋଇପାରିନାହିଁ ।


    ବିପୁଳ ପରିମାଣରେ ଖଣିଜ ସମ୍ପଦ ଭରି ରହିଥିଲେ ମଧ୍ୟ ଓଡିଶା ଏପର୍ଯ୍ୟନ୍ତ ଏହାର ପ୍ରକୃତ ସାମର୍ଥ୍ୟକୁ ଅଭିବୃଦ୍ଧି କ୍ଷେତ୍ରରେ ଉପଯୋଗ କରିପାରିନାହିଁ । ନିକଟ ଅତିତରେ ଓଡିଶା ସରକାରଙ୍କ ଦ୍ୱାରା ଗ୍ରହଣ କରାଯାଇଥିବା କେତେକ କାର୍ଯ୍ୟକ୍ରମ ଭଲ ଓ ଫଳପ୍ରଦ ହୋଇଥିଲେ ମଧ୍ୟ ଆହୁରି ଅନେକ କିଛି କରିବାକୁ ବାକି ରହିଛି । ନିୟାମକ ଢାଞ୍ଚା , ଉନ୍ନତ ସଂରଚନା ଓ ଭିତ୍ତିଭୂମି କ୍ଷେତ୍ର ରାଜ୍ୟର ବିକାଶ ଲାଗି ନିହାତି ଆବଶ୍ୟକ ଏବଂ ଏହା ଓଡିଶାକୁ ଅଧିକ ପ୍ରତିଦ୍ୱନ୍ଦିତାମୂଳକ ଶିଳ୍ପ ରାଜ୍ୟ ରୂପେ ଗଢ଼ି ତୋଳିବ ବୋଲି କମିଶନ ମତ ବ୍ୟକ୍ତ କରିଛନ୍ତି ।


    ରାଜନୈତିକ ସ୍ଥିରତା ଏବଂ ଆଭ୍ୟନ୍ତରିଣ ସାମର୍ଥ୍ୟ ଓ ସମ୍ବଳର ପ୍ରକୃତ ଉପଯୋଗ ହେଲେ ଓଡିଶାର ଭବିଷ୍ୟତ ଆହୁରି ଉନ୍ନତ ଓ ଉଜ୍ଜଳ ହେବ ବୋଲି ଆୟୋଗ ମତ ବ୍ୟକ୍ତ କରିଛନ୍ତି ।


    *******************

    
    
    (Release ID: 1559249) Visitor Counter : 6