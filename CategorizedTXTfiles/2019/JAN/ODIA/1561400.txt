      ନିର୍ବାଚନ ଆୟୋଗ

      ଭାରତୀୟ ନିର୍ବାଚନ କମିଶନଙ୍କ ଦ୍ୱାରା “ସମାବେଶୀ ଓ ସୁଗମ୍ୟ ନିର୍ବାଚନ” ଶୀର୍ଷକ ଅନ୍ତର୍ଜାତୀୟ ସମ୍ମିଳନୀ ଆୟୋଜିତ
      Posted On: 23 JAN 2019 2:16PM by PIB Bhubaneshwar


    ଭାରତୀୟ ନିର୍ବାଚନ କମିଶନ “ ସମାବେଶୀ ଓ ସୁଗମ୍ୟ ନିର୍ବାଚନ ” ଶୀର୍ଷକ ଏକ ଅନ୍ତର୍ଜାତୀୟ ସମ୍ମିଳନୀର ଆୟୋଜନ କରିଛନ୍ତି । ମୁଖ୍ୟ ନିର୍ବାଚନ କମିଶନର ଶ୍ରୀ ସୁନୀଲ ଅରୋରା , ନିର୍ବାଚନ କମିଶନର ଶ୍ରୀ ଅଶୋକ ଲାଭାସାଙ୍କ ସହିତ ବାଂଲାଦେଶ , ଭୁଟାନ , କାଜାଖସ୍ଥାନ , ମାଳଦ୍ୱୀପ , ରୁଷ ଓ ଶ୍ରୀଲଙ୍କାର ନିର୍ବାଚନ ପ୍ରବନ୍ଧନ କମିଟିର ମୁଖ୍ୟ ତଥା ମାଲେସିଆ କମନୱେଲଥ ଅଧ୍ୟୟନ କେନ୍ଦ୍ର , ୟୁକେ ଓ ଇଣ୍ଟରନ୍ୟାସନାଲ ଇନଷ୍ଟିଚ୍ୟୁଟ ଫର ଡେମୋକ୍ରାସି ଆଣ୍ଡ ଇଲେକ୍ଟୋରାଲ ଆସିଷ୍ଟାନ୍ସ ( IDEA ) ଏବଂ ଇଣ୍ଟରନ୍ୟାସନାଲ ସେଣ୍ଟର ଫର ପାର୍ଲିଆମେଣ୍ଟାରୀ ଷ୍ଟଡିଜର ପ୍ରତିନିଧିମାନେ ଏହି ସମ୍ମିଳନୀରେ ଅଂଶଗ୍ରହଣ କରିଛନ୍ତି ।


    ସମ୍ମିଳନୀର ଦୁଇଟି ଅଧିବେଶନରେ ଇଏମବି ଓ ଅନ୍ତର୍ଜାତୀୟ ସଂଗଠନର ପ୍ରତିନିଧି ଅଂଶଗ୍ରହଣ କରିବା ସହିତ ସେମାନଙ୍କ ଅଭିଜ୍ଞତା , କାର୍ଯ୍ୟପ୍ରଣାଳୀ , ନିର୍ବାଚନୀ ପ୍ରକ୍ରିୟା , ଭୋଟର ତାଲିକା ପ୍ରସ୍ତୁତି ତଥା ସହଜ ଓ ସୁବିଧାଜନକ ନିର୍ବାଚନ ପାଇଁ ବିଭିନ୍ନ ଦେଶରେ ଅନୁସରଣ ହେଉଥିବା ପଦ୍ଧତି ସଂପର୍କରେ ଆଲୋଚନା କରିଥିଲେ ।


    ସମ୍ମିଳନୀରେ ନିର୍ବାଚନ କମିଶନଙ୍କ ତ୍ରୈମାସିକ ପତ୍ରିକା “ ଭଏସ ଇଣ୍ଟରନ୍ୟାସନାଲ ” ର ଜାନୁଆରୀ 2019 ସଂସ୍କରଣ ଉନ୍ମୋଚିତ ହୋଇଛି । ପତ୍ରିକାର ଏହି ସଂସ୍କରଣରେ ମତଦାନ କେନ୍ଦ୍ରଗୁଡିକୁ ସୁବିଧାଜନକ ଓ ମତଦାତା ଅନୁକୂଳ କରିବା ଶୀର୍ଷକ ଲେଖାମାନ ରହିଛି । ଏହି ଅବସରରେ ଭାରତୀୟ ନିର୍ବାଚନ କମିଶନ ଓ ଭୁଟାନ ନିର୍ବାଚନ କମିଶନଙ୍କ ମଧ୍ୟରେ ନିର୍ବାଚନ ପ୍ରବନ୍ଧନ କ୍ଷେତ୍ରରେ ଏକ ବୁଝାମଣାପତ୍ର ସ୍ୱାକ୍ଷର ହୋଇଛି ।


    ଏହି ବୁଝାମଣା ଅନୁସାରେ ଏକ ସଂସ୍ଥାଗତ ଢାଞ୍ଚା ଉପଲବ୍ଧ ହେବ , ଯାହା ସଂସ୍ଥାଗତ ଓ ବୈଷୟିକ ବିକାଶ କ୍ଷେତ୍ରରେ ଜ୍ଞାନ ଓ ଅଭିଜ୍ଞତାର ବିନିଯୋଗକୁ ପ୍ରୋତ୍ସାହନ ଦେବା ସହ ନିର୍ବାଚନୀ ପ୍ରକ୍ରିୟା ସହ ଜଡିତ ପ୍ରଶାସନକୁ ମଜବୁତ କରିବ । ଏହି ବୁଝାମଣା ନିର୍ବାଚନ ପ୍ରକ୍ରିୟା ଉପଯୋଗୀ ସୂଚନା , ସାମଗ୍ରୀ , ଅଭିଜ୍ଞତା ଓ ବୈଷୟିକ ଜ୍ଞାନ , କର୍ମଚାରୀଙ୍କ ପ୍ରଶିକ୍ଷଣ , ସଂଗଠନାତ୍ମକ ବିକାଶ ଓ ଦକ୍ଷତା ବିକାଶରେ ସାହାଯ୍ୟ କରିବ ।


    ଭାରତୀୟ ନିର୍ବାଚନ କମିଶନ ଏପର୍ଯ୍ୟନ୍ତ 25ଟି ନିର୍ବାଚନ ପ୍ରବନ୍ଧନ ସଂସ୍ଥା ଓ ଅର୍ନ୍ତଜାତୀୟ ସଂଗଠନ ଯେପରିକି ଅଷ୍ଟ୍ରେଲିଆ , ବସନିଆ-ହର୍ଜଗୋଭିନା , ବ୍ରାଜିଲ , ଚିଲି , ଫିଜି , ଜର୍ଜିଆ , ଆଇଭରିକୋଷ୍ଟ , ଗିନି , କୋରିଆ ଗଣରାଜ୍ୟ , କିର୍ଗିଜ ଗଣରାଜ୍ୟ , ଲିବିଆ , ମରିସସ , ମେକ୍ସିକୋ , ମାଲଡୋଭା , ମିଆଁମାର , ନେପାଳ , ରୁଷିଆ , ଦକ୍ଷିଣ ଆଫ୍ରିକା , ସୁରିନାମ , ୟେମେନ ଓ ଜାତିସଂଘ , ଆଇଡିଇଏ , ଇଣ୍ଟରନ୍ୟାସନାଲ ଫାଉଣ୍ଡେସନ ଫର ଇଲେକ୍ଟୋରାଲ ରିଫର୍ମ ସହିତ ବୁଝାମଣାପତ୍ର ସ୍ୱାକ୍ଷର କରିଛନ୍ତି ।


    ଏହି ଅନ୍ତର୍ଜାତୀୟ ସମ୍ମିଳନୀ ଆୟୋଜନର ମୂଳ ଲକ୍ଷ୍ୟ ଥିଲା ବିଭିନ୍ନ ନିର୍ବାଚନ ପ୍ରବନ୍ଧନ ସଂସ୍ଥାର ଅଭିଜ୍ଞତା ଜାଣିବା , ନିର୍ବାଚନକୁ ସହଜ ଓ ସୁବିଧାଜନକ କରିବା ପାଇଁ ଅନ୍ତର୍ଜାତୀୟ ସଂଗଠନ ତଥା ବିଶେଷଜ୍ଞଙ୍କ ଦ୍ୱାରା ବିଭିନ୍ନ ପ୍ରତିବନ୍ଧକ , ନୀତିଗତ ଦ୍ୱନ୍ଦ୍ୱ , ରଣନୀତି , କାର୍ଯ୍ୟକ୍ରମ , ନୂଆ ପ୍ରକ୍ରିୟା ଓ ବୈଷୟିକ ଉଦ୍ଭାବନ ସଂପର୍କରେ ଜାଣିବା ।


    ****************

    
    
    (Release ID: 1561400) Visitor Counter : 20