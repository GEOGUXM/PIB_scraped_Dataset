      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସାମଗ୍ରୀକ ଇ-ଗୃହ ପ୍ରବେଶ କାର୍ଯ୍ୟକ୍ରମରେ ପ୍ରଧାନମନ୍ତ୍ରୀ; ଝାଡଖଣ୍ଡର ପଲାମୁଠାରେ ବିଭିନ୍ନ ଉନ୍ନୟନ ପ୍ରକଳ୍ପର ରଖିଲେ ଆଧାରଶିଳା
      Posted On: 05 JAN 2019 8:18PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଝାଡଖଣ୍ଡର ପଲାମୁ ଗସ୍ତ କରିଛନ୍ତି ।


    ପ୍ରଧାନମନ୍ତ୍ରୀ ଆବାସ ଯୋଜନା ଅନ୍ତର୍ଗତ 25 , 000 ହିତାଧିକାରୀଙ୍କ ଇ-ଗୃହ ପ୍ରବେଶ କାର୍ଯ୍ୟର ଶୁଭାରମ୍ଭ କରିଥିଲେ ।


    ସେ ଉତ୍ତର କୋଏଲ (ମଣ୍ଡଳ ଡ୍ୟାମ) ପ୍ରକଳ୍ପ , କହଁର ସୋନେ ପାଇପଲାଇନ ଜଳସେଚନ ଯୋଜନାର ପୁନରୁଦ୍ଧାର ଏବଂ ବିଭିନ୍ନ ଜନସେଚନ ଯୋଜନା ଏବଂ ଲାଇନିଂ କାର୍ଯ୍ୟର ସଶକ୍ତିକରଣ ନିମନ୍ତେ ଆଧାରଶିଳା ରଖିଥିଲେ । ଏହି ପ୍ରକଳ୍ପଗୁଡ଼ିକରେ 3500 କୋଟି ଟଙ୍କା ବିନିଯୋଗ ହେବ ବୋଲି ପ୍ରଧାନମନ୍ତ୍ରୀ କହିଥିଲେ ।


    ଏହି ଅବସରରେ ଏକ ସମାବେଶକୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଲେ ଯେ ଜଳସେଚନ ଜନିତ ଖର୍ଚ୍ଚକୁ ହ୍ରାସ କରି କୃଷକମାନଙ୍କ ଆୟ ବୃଦ୍ଧି କରିବା ପାଇଁ ଏହି ପ୍ରକଳ୍ପଗୁଡ଼ିକ ହେଉଛି ସରକାରଙ୍କ ପଦକ୍ଷେପର ଏକ ଗୁରୁତ୍ୱପୂର୍ଣ୍ଣ ଅଂଶବିଶେଷ ।


    ପ୍ରଧାନମନ୍ତ୍ରୀ ପ୍ରକାଶ କରିଥିଲେ ଯେ ଉତ୍ତର କୋଏଲ (ମଣ୍ଡଳ ଡ୍ୟାମ) ପ୍ରକଳ୍ପ ପାଖାପାଖି 47 ବର୍ଷ ଧରି ଅସମ୍ପୂର୍ଣ୍ଣ ରହିଛି । ଏହା ଏହି ଅଂଚଳର କୃଷକମାନଙ୍କ ପ୍ରତି ଏକ ଚରମ ଅବହେଳା ବୋଲି ସେ କହିଥିଲେ । କୃଷକମାନେ ସମ୍ମୁଖୀନ ହେଉଥିବା ସମସ୍ୟାର ସମାଧାନ କରିବା ପାଇଁ ସଚ୍ଚୋଟ ପ୍ରୟାସ କରାଯିବା ନେଇ ସେ ତାଙ୍କ ସଂକଳ୍ପବଦ୍ଧତାକୁ ଦୋହରାଇଥିଲେ । ସେ କହିଲେ ଯେ ଦଶନ୍ଧି ଧରି ବନ୍ଦ ହୋଇଯାଇଥିବା 99ଟି ବଡ ଜଳସେଚନ ପ୍ରକଳ୍ପକୁ ଏବେ ପାଖାପାଖି 90 , 000 କୋଟି ଟଙ୍କା ବିନିମୟରେ କାର୍ଯ୍ୟକ୍ଷମ କରାଯାଉଛି । ସେ କହିଲେ ଯେ କେନ୍ଦ୍ର ସରକାର କୃଷକମାନଙ୍କୁ ‘ ଅନ୍ନଦାତା ’ ଭାବେ ମନେକରି ଦୃଢ଼ ଭାବେ କାର୍ଯ୍ୟ କରୁଛନ୍ତି । କୃଷି ସହିତ ସଂପୃକ୍ତ ମୌଳିକ ସମସ୍ୟାଗୁଡ଼ିକର ସମାଧାନ ପାଇଁ ଚେଷ୍ଟା କରିବା ସହିତ କୃଷି ଏବଂ କୃଷକମାନଙ୍କୁ ନେଇ ଏକ ନୂତନ ଅର୍ନ୍ତଦୃଷ୍ଟି ସହ କେନ୍ଦ୍ର ସରକାର କାର୍ଯ୍ୟ କରୁଛନ୍ତି ।


    ସେ କହିଥିଲେ ଯେ , ପ୍ରଧାନମନ୍ତ୍ରୀ ଆବାସ ଯୋଜନା ଅଧିନରେ 25 , 000 ଗୃହ ପ୍ରଦାନ କରାଯାଉଛି ଏବଂ ଏହାର ଲକ୍ଷ୍ୟ ହେଲା 2022 ସୁଦ୍ଧା ସମସ୍ତଙ୍କୁ ଗୃହ ଯୋଗାଣ । ପୂର୍ବ ଯୋଜନାଗୁଡ଼ିକଠାରୁ ବର୍ତ୍ତମାନର ପ୍ରଧାନମନ୍ତ୍ରୀ ଆବାସ ଯୋଜନା କିପରି ଭିନ୍ନ ସେ ସମ୍ବନ୍ଧରେ ବ୍ୟାପକ ଭାବେ ବୁଝାଇଥିଲେ । ସେ କହିଲେ ଯେ ସମ୍ପ୍ରତି ହିତାଧିକାରୀମାନଙ୍କର ଚୟନ ଅଧିକ ସ୍ୱଚ୍ଛତାର ସହ କରାଯାଉଛି । ସିଧାସଳଖ ଲାଭାଂଶ ସ୍ଥାନାନ୍ତରଣ ଲାଗି ଏହାପରେ ଅନଲାଇନ ପଞ୍ଜିକରଣ ଏବଂ ହିତାଧିକାରୀମାନଙ୍କର ବ୍ୟାଙ୍କ ଏକାଂଉଟ ଯାଞ୍ଚ କରାଯାଉଥିବାର ସେ ପ୍ରକାଶ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ପ୍ରଧାନମନ୍ତ୍ରୀ ଆବାସ ଯୋଜନା ଅଧୀନରେ ନିର୍ମାଣ କରାଯାଉଥିବା ଗୃହଗୁଡ଼ିକର ଗୁଣାତ୍ମକ ମାନ ନିର୍ଣ୍ଣୟ କରିବା ପାଇଁ ଏକ ନୂତନ ପ୍ରକ୍ରିୟା ବିକଶିତ କରାଯାଇଛି । ଏଥିରେ ଅନ୍ତର୍ଭୁକ୍ତ ରହିଛି ଫଟୋଗ୍ରାଫି ଏବଂ ଜିଓ-ଟ୍ୟାଗିଙ୍ଗ । ସେ କହିଲେ ଯେ ସମ୍ପ୍ରତ୍ତି ପ୍ରଦାନ କରାଯାଉଥିବା ଗୃହମାନଙ୍କରେ ଶକ୍ତି , ରନ୍ଧନ ଗ୍ୟାସ ସଂଯୋଗ ବ୍ୟବସ୍ଥା ଏବଂ ଶୌଚାଳୟର ସୁବିଧା ରହିଛି । ସେ କହିଲେ ଯେ ସମ୍ପ୍ରତ୍ତି ବିକଳ୍ପ ଡିଜାଇନ ଉପଲବ୍ଧ ଏବଂ ଗୃହର ପରିସର ମଧ୍ୟ ବୃଦ୍ଧି କରାଯାଇଛି । ଗୃହ ନିର୍ମାଣରେ ଆଂଚଳିକ ଉପାଦାନ ବ୍ୟବହାର କରାଯିବା ପାଇଁ ପ୍ରୟାସ ଜାରି ରହିଛି । ସେ କହିଲେ ଯେ ନିର୍ମାଣର ଗତିକୁ ବୃଦ୍ଧି କରାଯାଇଛି ଏବଂ 5 ବର୍ଷରୁ କମ ସମୟ ମଧ୍ୟରେ ପାଖାପାଖି 1.25 କୋଟି ଗୃହ ନିର୍ମାଣ କରାଯାଇଛି । ଏକ ଗୃହ ନିର୍ମାଣରେ ହାରାହାରି ସମୟ ସୀମା 18 ମାସରୁ 12 ମାସକୁ ହ୍ରାସ ପାଇଥିବାର ସେ କହିଥିଲେ ।


    ସେ କହିଥିଲେ ଯେ ସମ୍ପ୍ରତି ହିତାଧିକାରୀଙ୍କ ଏକାଉଂଟକୁ 4 ଟି କିସ୍ତିରେ 1.25 ଲକ୍ଷ ଟଙ୍କା ସହଜରେ ପହଂଚୁଛି । ପୂର୍ବରୁ ଏହି ପରିମାଣ ରାଶି ଥିଲା ମାତ୍ର 70 , 000 ଟଙ୍କା । ସେ କହିଲେ ଯେ ଗୃହ ଗରିବ ବ୍ୟକ୍ତିମାନଙ୍କର ସାମଗ୍ରୀକ ସଶକ୍ତୀକରଣ ପାଇଁ ଏକ ମାଧ୍ୟମରେ ପରିଣତ ହେଉଛି । ସ୍ୱାଧୀନତା ପରଠାରୁ ପ୍ରଥମ ଥର ପାଇଁ ସରକାର ଏବେ ମଧ୍ୟମ ବର୍ଗର ଗୃହ ଆବଶ୍ୟକତାକୁ ମଧ୍ୟ ବିଚାରକୁ ନେଉଛନ୍ତି ଏବଂ ସେମାନଙ୍କୁ ଆର୍ଥିକ ସହାୟତା ସହ ସୁଧ ହାରରେ ମଧ୍ୟ ରିହାତି ପ୍ରଦାନ କରାଯାଉଛି ବୋଲି ସେ କହିଲେ ।


    ପ୍ରଧାନମନ୍ତ୍ରୀ କହିଲେ ଯେ ଝାଡଖଣ୍ଡରେ ତିନି ମାସ ପୂର୍ବେ ଶୁଭାରମ୍ଭ ହୋଇଥିବା ପ୍ରଧାନମନ୍ତ୍ରୀ ଜନ ଆରୋଗ୍ୟ ଯୋଜନା ଏବେ ଲକ୍ଷ ଲକ୍ଷ ଗରିବ ବ୍ୟକ୍ତିଙ୍କୁ ଚିକିତ୍ସା ସହାୟତା ପ୍ରଦାନ କରୁଛି । ପ୍ରଥମ 100 ଦିନ ମଧ୍ୟରେ ଏହି ଯୋଜନା ମାଧ୍ୟମରେ 6 ଲକ୍ଷ ବ୍ୟକ୍ତି ଲାଭବାନ ହୋଇଛନ୍ତି । ଏବେ ପ୍ରତିଦିନ ପାଖାପାଖି 10 , 000 ବ୍ୟକ୍ତି ଏହାର ଲାଭ ଉଠାଉଛନ୍ତି ବୋଲି ପ୍ରଧାନମନ୍ତ୍ରୀ ସୂଚନା ଦେଇଥିଲେ ।


    **********

    
    
    (Release ID: 1558778) Visitor Counter : 19