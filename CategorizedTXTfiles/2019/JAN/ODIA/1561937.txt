      ଜାହାଜ ଚଳାଚଳ ମନ୍ତ୍ରଣାଳୟ

      ବିଶ୍ୱର ଶ୍ରେଷ୍ଠ 30 କଣ୍ଟେନର୍ ବନ୍ଦର ତାଲିକାରେ ସ୍ଥାନିତ ହେବାରେ ଜେଏନପିଟି ଦେଶର ଏକମାତ୍ର ବନ୍ଦର
      • ବହିଃବାଣିଜ୍ୟ ପାର୍ଟନରଙ୍କ ପାଇଁ ଉତ୍ତମ ଟ୍ରାକିଂ ସୁବିଧା ଓ ବାଣିଜ୍ୟ ପ୍ରୋସେସିଂ ପାଇଁ ଆପ୍ ସେବା ଶୁଭାରମ୍ଭ କଲା ଜେଏନପିଟି

      Posted On: 22 JAN 2019 4:14PM by PIB Bhubaneshwar

    ଭାରତର ପ୍ରମୁଖ କଣ୍ଟେନର ବନ୍ଦର , ଜବାହରଲାଲ୍ ନେହରୁ ବନ୍ଦର ଟ୍ରଷ୍ଟ ( JNPT ) ବିଶ୍ୱର 30 ଶ୍ରେଷ୍ଠ କଣ୍ଟେନର ବନ୍ଦର ମଧ୍ୟରେ ସ୍ଥାନିତ ହୋଇଛି । ଲୟଡ୍ ନିଜର ସଦ୍ୟତମ ରିପୋର୍ଟରେ ଏହି ସୂଚନା ଦେଇଛି । ପୂର୍ବ ରାଙ୍କିଙ୍ଗ୍ ତୁଳନାରେ ଜେଏନପିଟି 5 ସ୍ଥାନ ଉପରକୁ ଉଠି ତାଲିକାର 28ତମ ସ୍ଥାନରେ ପହଞ୍ଚିଛି । ବନ୍ଦର କ୍ଷମତା ବୃଦ୍ଧି ପାଇଁ ଜେଏନପିଟିରେ କାର୍ଯ୍ୟକାରୀ ହେଉଥିବା ବିଭିନ୍ନ ରଣନୀତିକ କାର୍ଯ୍ୟକ୍ରମ ଯୋଗୁ ଏଭଳି ରାଙ୍କିଙ୍ଗ୍ ମିଳିଛି । ‘ ଇଜ୍ ଅଫ୍ ଡୁଇଙ୍ଗ୍ ବିଜନେସ୍ ’ କାର୍ଯ୍ୟକ୍ରମ ଅଧୀନରେ ଗ୍ରହଣ କରାଯାଇଥିବା ବିଭିନ୍ନ ପ୍ରକାର ନୂଆ ପ୍ରକ୍ରିୟା କେବଳ ବନ୍ଦରର ବ୍ୟବସାୟିକ ଅଭିବୃଦ୍ଧିରେ ସହାୟକ ହୋଇଛି ତାହା ନୁହେଁ , ବରଂ ବହିଃବାଣିଜ୍ୟ କାରବାର ପାଇଁ ସମୟ ସଞ୍ଚୟ କରିବା ସହ ଅଭିବୃଦ୍ଧି କାହାଣୀକୁ ଆଗକୁ ବଢ଼ାଇଛି ।


    ବହିଃବାଣିଜ୍ୟ ପାର୍ଟନରଙ୍କ ନିମନ୍ତେ କାରବାର ପ୍ରକ୍ରିୟାକୁ ସରଳ କରିବା ସହ କନସାଇନମେଣ୍ଟର ଉତ୍ତମ ଟ୍ରାକିଂ ବ୍ୟବସ୍ଥା ଯୋଗାଇବା ଉଦ୍ଦେଶ୍ୟରେ ଜେଏନପିଟି ନିଜର ଆପ୍ ସେବା ଶୁଭାରମ୍ଭ କରିଛି । ଆପ୍ ମାଧ୍ୟମରେ ଟ୍ରେଡରମାନେ ସେମାନଙ୍କ କନସାଇନମେଣ୍ଟ ସମ୍ପର୍କରେ ଆବଶ୍ୟକ ସୂଚନା ପାଇପାରିବେ ଏବଂ ଟ୍ରାଫିକ୍ , ପାଣିପାଗ ଭଳି ବନ୍ଦର ସମ୍ପର୍କିତ ଅପଡେଟ ନିଜ ଆଙ୍ଗୁଠି ଟିପରେ ଜାଣିପାରିବେ । ସେହିପରି ଏହି ଆପ୍ ନିୟମିତ ବ୍ୟବଧାନରେ ଆବଶ୍ୟକୀୟ ସୂଚନାର ଅପଡେଟ୍ ପ୍ରଦାନ କରିବ । ଏହି ଆପ୍ ଆଣ୍ଡ୍ରଏଡ୍ ଏବଂ ଆଇଓଏସ୍ ପ୍ଲାଟଫର୍ମରେ ଉପଲବ୍ଧ । ଜେଏନପିଟିର ଅନ୍ୟ ଅଂଶଧନଧାରୀଙ୍କ ଉପସ୍ଥିତିରେ ଜେଏନପିଟି ଅଧ୍ୟକ୍ଷ ଏହି ଆପର ଶୁଭାରମ୍ଭ କରିଥିଲେ । ସେହିଭଳି ଏହି ଆପକୁ ନିୟମିତ ବ୍ୟବହାର କରିବା ସହ ମତାମତ ସେୟାର କରିବାକୁ ଅଧ୍ୟକ୍ଷ ସବୁ ଅଂଶୀଦାରଙ୍କୁ ଅନୁରୋଧ କରିଥିଲେ । ଫଳରେ ବହିଃବାଣିଜ୍ୟ ସମୁଦାୟଙ୍କ ଚାହିଦା ମୁତାବକ ଆପକୁ ଅପଗ୍ରେଡ୍ କରାଯାଇପାରିବ ବୋଲି ସେ କହିଛନ୍ତି ।


    ସମ୍ପ୍ରସାରଣ ଉଦ୍ଦେଶ୍ୟରେ ଜେଏନପିଟି ଏବେ ବୃହତ ସମ୍ପ୍ରସାରଣ କାର୍ଯ୍ୟକ୍ରମ ଚାଲୁ ରଖିଛି । ସେଥିମଧ୍ୟରୁ କେତେକ ପ୍ରମୁଖ ପ୍ରକଳ୍ପ ହେଲା - ମେଗା ଚତୁର୍ଥ ଟର୍ମିନଲ ଚାଲୁ ରହିଥିବା ପ୍ରକଳ୍ପ କାର୍ଯ୍ୟ , ଏକ ସେଣ୍ଟ୍ରାଲାଇଜ୍ଡ ପାର୍କିଂ ପ୍ଲାଜା ବିକାଶ , ବନ୍ଦର ସଂଯୋଗକାରୀ ସଡ଼କଗୁଡ଼ିକର ଆଧୁନିକୀକରଣ , ରାଜପଥ ପ୍ରଶସ୍ତୀକରଣ ଏବଂ କୋଷ୍ଟାଲ୍ ବର୍ଥର ବିକାଶ । ସବୁ ଟର୍ମିନାଲରେ ପରିଚାଳନା ସ୍ତରକୁ ସୁଦୃଢ଼ କରିବାକୁ ମଧ୍ୟ ବନ୍ଦର ପକ୍ଷରୁ ସ୍ୱତନ୍ତ୍ର ବ୍ୟବସ୍ଥା ଗ୍ରହଣ କରାଯାଉଛି ।


    ଭାରତ ଏକ ପସନ୍ଦର ବାଣିଜ୍ୟ ପେଣ୍ଠ ଭାବେ ଉଭା ହେବାରେ ଲାଗିଛି ଏବଂ ଜେଏନପିଟିରେ ଗ୍ରହଣ କରାଯାଇଥିବା ପଦକ୍ଷେପ ଯୋଗୁ ସୀମାରେ ବ୍ୟବସାୟ କରିବାରେ ବିଶ୍ୱବ୍ୟାଙ୍କ ରାଙ୍ଗିଙ୍ଗରେ ଭାରତ 146 ରୁ 66 ପଏଣ୍ଟ ଡେଇଁ 80ତମ ସ୍ଥାନରେ ପହଂଚିଛି । 2018ରେ ଜେଏନପିଟି 5 ନିୟୁତ ଟିଇୟୁ ଟ୍ରାଫିକ୍ ମାଇଲଖୁଣ୍ଟ ଅତିକ୍ରମ କରିଛି । କେବଳ 2018 ଡିସେମ୍ବରରେ ଏହା 4.45 ଲକ୍ଷ ଟିଇୟୁ ମାଲ୍ ପରିଚାଳନା କରିଛି , ଯାହାକି ଗୋଟିଏ ମାସରେ ଏଭଳି ପରିମାଣର ମାଲ୍ ପରିଚାଳନାରେ ଏକ ରେକର୍ଡ ।


    ***************


    

    
    (Release ID: 1561937) Visitor Counter : 1