      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଗୁରୁ ଗୋବିନ୍ଦ ସିଂଙ୍କ ଜନ୍ମବାର୍ଷିକୀ ଉପଲକ୍ଷେ 350 ଟଙ୍କାର ସ୍ମାରକୀ ମୁଦ୍ରା ଉନ୍ମୋଚନ କଲେ ପ୍ରଧାନମନ୍ତ୍ରୀ;
      ଗୁରୁ ଗୋବିନ୍ଦ ସିଂଙ୍କ ବାଣୀ ମାନବତାର ବାର୍ତ୍ତା ପ୍ରଚାର କରିଥାଏ : ପ୍ରଧାନମନ୍ତ୍ରୀ
      
      ଦେଶବାସୀଙ୍କୁ ପ୍ରଧାନମନ୍ତ୍ରୀଙ୍କ ଲୋହରି ଅଭିନନ୍ଦନ
      Posted On: 13 JAN 2019 9:12PM by PIB Bhubaneshwar


    ଗୁରୁ ଗୋବିନ୍ଦ ସିଂଙ୍କ ଜନ୍ମବାର୍ଷିକୀ ପାଳନ ଉପଲକ୍ଷେ ଆଜି ଜାତୀୟ ରାଜଧାନୀଠାରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ 350 ଟଙ୍କାର ଏକ ସ୍ମାରକୀ ମୁଦ୍ରା ଜାରି କରିଛନ୍ତି । ସେ ଗୁରୁ ଗୋବିନ୍ଦ ସିଂଙ୍କ ଜୀବନାଦର୍ଶ ଏବଂ ମୂଲ୍ୟବୋଧ - ମାନବତା , ଭକ୍ତି , ବୀରତ୍ୱ ଏବଂ ବଳିଦାନର ନିସ୍ୱାର୍ଥ ସେବାର ପ୍ରଶଂସା କରିଥିଲେ ଏବଂ ଲୋକମାନଙ୍କୁ ତାଙ୍କ ପ୍ରଦର୍ଶିତ ମାର୍ଗରେ ଚାଲିବା ଲାଗି ପରାମର୍ଶ ଦେଇଥିଲେ ।


    ପ୍ରଧାନମନ୍ତ୍ରୀ ଗୁରୁ ଗୋବିନ୍ଦ ସିଂଙ୍କ ଜୟନ୍ତୀ ପାଳନ ଲାଗି ମୁଦ୍ରା ଜାରି କରିବା ପରେ ନିଜର ବାସଭବନ 7 ଲୋକ କଲ୍ୟାଣ ମାର୍ଗରେ ବଛା ବଛା ଲୋକମାନଙ୍କୁ ନେଇ ଆୟୋଜିତ ସଭାକୁ ସମ୍ବୋଧିତ କରିଥିଲେ । ଶ୍ରୀ ମୋଦୀ କହିଥିଲେ ଯେ ଗୁରୁ ଗୋବିନ୍ଦ ସିଂ ଜଣେ ମହାନ ଯୋଦ୍ଧା , ଦାର୍ଶନିକ , କବି ଏବଂ ଗୁରୁ ଥିଲେ । ସେ ଉତ୍ପୀଡ଼ନ ଏବଂ ଅନ୍ୟାୟ ବିରୋଧରେ ସଂଘର୍ଷ କରିଥିଲେ । ଲୋକମାନଙ୍କୁ ସେ ଦେଇଯାଇଥିବା ଉପଦେଶ ଧର୍ମ ଏବଂ ଜାତିଗତ ବାଧା ଦୂର କରିବା ଉପରେ କେନ୍ଦ୍ରିଭୂତ ଥିଲା । ପ୍ରେମ , ଶାନ୍ତି ଏବଂ ବଳିଦାନ ଲାଗି ତାଙ୍କର ବାର୍ତ୍ତା ଆଜି ମଧ୍ୟ ସମାନ ଭାବେ ପ୍ରାସଙ୍ଗିକ ।


    ପ୍ରଧାନମନ୍ତ୍ରୀ କହିଥିଲେ ଯେ ଗୁରୁ ଗୋବିନ୍ଦ ସିଂ , ତାଙ୍କର ମୂଲ୍ୟବୋଧ ଏବଂ ବାଣୀ ଆଗାମୀ ବର୍ଷଗୁଡ଼ିକରେ ମାନବ ଜାତି ଲାଗି ପ୍ରେରଣା ଏବଂ ମାର୍ଗଦର୍ଶନର ସ୍ରୋତ ହୋଇପାରିବ । ସେ ଲୋକମାନଙ୍କୁ ଗୁରୁ ଗୋବିନ୍ଦ ସିଂ ମହାରାଜଙ୍କ ପ୍ରଦର୍ଶିତ 11 ସୂତ୍ରୀ ମାର୍ଗରେ ଚାଲିବା ପାଇଁ ସଂକଳ୍ପ ନେବା ଲାଗି ଆହ୍ୱାନ କରିଥିଲେ ।


    ପ୍ରଧାନମନ୍ତ୍ରୀ ଏହି ଅବସରରେ ଦେଶବାସୀଙ୍କୁ ଲୋହରିର ଶୁଭକାମନା ଜଣାଇଥିଲେ ।


    ଏଥିପୂର୍ବରୁ , ପ୍ରଧାନମନ୍ତ୍ରୀ ଦେଶବାସୀଙ୍କୁ 30 ଡିସେମ୍ବର , 2018ର ତାଙ୍କର ମାସିକ ରେଡିଓ କାର୍ଯ୍ୟକ୍ରମ , ମନ କୀ ବାତ ମାଧ୍ୟମରେ ଗୁରୁ ଗୋବିନ୍ଦ ସିଂଙ୍କ ଦ୍ୱାରା ପ୍ରଦର୍ଶିତ ଦେଶଭକ୍ତି ଏବଂ ବଳିଦାନର ମାର୍ଗରେ ଚାଲିବା ଲାଗି ଆହ୍ୱାନ କରିଥିଲେ । ସେ 5 ଜାନୁଆରୀ , 2017ରେ ପାଟନାରେ ଗୁରୁ ଗୋବିନ୍ଦ ସିଂଙ୍କ 350ତମ ଜୟନ୍ତୀ ସମାରୋହରେ ଭାଗ ନେଇଥିଲେ । ଏହି ଉପଲକ୍ଷେ ସେ ଏକ ସ୍ମାରକୀ ଡାକ ଟିକେଟ ଜାରି କରିଥିଲେ । ଶ୍ରୀ ମୋଦୀ 15 ଅଗଷ୍ଟ , 2016ରେ ଲାଲକିଲ୍ଲାରୁ ନିଜ ସ୍ୱାଧୀନତା ଦିବସ ଅଭିଭାଷଣ ଏବଂ ଏହାପରେ 18 ଅକ୍ଟୋବର 2016ରେ ଲୁଧିଆନାରେ ଜାତୀୟ ଏମଏସଏମଇ ପୁରସ୍କାର ସମାରୋହରେ ଗୁରୁ ଗୋବିନ୍ଦ ସିଂଙ୍କ ଆଦର୍ଶ ଏବଂ ମୂଲ୍ୟବୋଧକୁ ମାନବିକତାର ଭିତ୍ତିଭୂମି ଭାବେ ସ୍ମରଣ କରିଥିଲେ ।


    **********

    
    
    (Release ID: 1560052) Visitor Counter : 38