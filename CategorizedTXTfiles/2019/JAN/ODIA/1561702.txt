      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      • ଆଇଆରଇପି କୋଚିର ଉଦଘାଟନ କେବଳ କେରଳ ପାଇଁ ନୁହେଁ ସାରା ଦେଶ ପାଇଁ ଗର୍ବର ବିଷୟ : ପ୍ରଧାନମନ୍ତ୍ରୀ
      • କୋଚି ଏଲପିଜି ବଟଲିଂ ପ୍ଲାଂଟ ସମନ୍ୱିତ ବିଶୋଧନାଗାର ସମ୍ପ୍ରସାରଣ କମ୍ପ୍ଲେକ୍ସ ଏବଂ ମାଉଣ୍ଡେଡ ଷ୍ଟୋରେଜ ଭେସେଲ ରାଷ୍ଟ୍ରକୁ ସମର୍ପିତ କଲେ ପ୍ରଧାନମନ୍ତ୍ରୀ
      • ବିପିସିଏଲ କୋଚି ରିଫାଇନାରୀ ପେଟ୍ରୋକେମିକାଲ କମ୍ପ୍ଲେକ୍ସ ପାଇଁ ଆଧାରଶିଳା ରଖିଲେ ପ୍ରଧାନମନ୍ତ୍ରୀ
      Posted On: 27 JAN 2019 6:23PM by PIB Bhubaneshwar


    ପ୍ରଧାନମନ୍ତ୍ରୀ ଆଜି କେରଳର କୋଚି ଗସ୍ତ କରି ବିଭିନ୍ନ ପ୍ରକଳ୍ପର ଶିଳାନ୍ୟାସ ଓ ଲୋକାର୍ପଣ କରିଥିଲେ । ରାଷ୍ଟ୍ର ଉଦ୍ଦେଶ୍ୟରେ ସମର୍ପିତ ହୋଇଥିବା ପ୍ରକଳ୍ପ ମଧ୍ୟରେ ରହିଛି କୋଚି ସମନ୍ୱିତ ବିଶୋଧନାଗାର ସମ୍ପ୍ରସାରଣ ପ୍ରକଳ୍ପ (ଆରଇପି) । ଆଇଆରଇପି ହେବ ଅତ୍ୟାଧୁନିକ ସମ୍ପ୍ରସାରଣ କମ୍ପ୍ଲେକ୍ସ ଏବଂ ଏହା କୋଚି ବିଶୋଧନାଗାରକୁ ବିଶ୍ୱସ୍ତରୀୟ ମାନକ ସହିତ ଭାରତର ସର୍ବବୃହତ ରାଷ୍ଟ୍ରାୟତ୍ତ ବିଶୋଧାନାଗାର ହେବ । ଏହା ଭାରତ ପାଇଁ ସ୍ୱଚ୍ଛ ଇନ୍ଧନ ଉତ୍ପାଦନ ଲାଗି ସମ୍ପୂର୍ଣ୍ଣ ଭାବେ ପ୍ରସ୍ତୁତ ହୋଇଛି । ଏହା ଏଲପିଜି ଏବଂ ଡିଜେଲର ଉତ୍ପାଦନକୁ ଦ୍ୱିଗୁଣିତ କରିବ ଏବଂ ଏହି ପ୍ଲାଂଟରେ ପେଟ୍ରୋକେମିକାଲ ପ୍ରକଳ୍ପ ପାଇଁ ଫିଡଷ୍ଟକ ଉତ୍ପାଦନ କରାଯିବ ।


    ଆଇଆରଇପି କମ୍ପ୍ଲେକ୍ସକୁ ଉଦଘାଟନ କରି ପ୍ରଧାନମନ୍ତ୍ରୀ କହିଥିଲେ , " ଆଜି ଏକ ଐତିହାସିକ ଦିନ ଯେତେବେଳେ କେରଳର ସର୍ବବୃହତ ଔଦ୍ୟୋଗିକ ୟୁନିଟ ବିକାଶର ଏକ ନୂତନ ପର୍ଯ୍ୟାୟରେ ପ୍ରବେଶ କରିଛି । ଏହା କେବଳ ଭଗବାନଙ୍କ ନିଜ ଦେଶ ପାଇଁ ନୁହେଁ , ବରଂ ସାରା ଦେଶ ପାଇଁ ଗୌରବର ବିଷୟ । '' ଗତ 50 ବର୍ଷ ମଧ୍ୟରେ କେରଳ ଏବଂ ପଡ଼ୋଶୀ ରାଜ୍ୟର ଜନସାଧାରଣଙ୍କ ମଧ୍ୟରେ ସ୍ୱଚ୍ଛ ଇନ୍ଧନକୁ ଲୋକପ୍ରିୟ କରାଇବାରେ ଭାରତ ପେଟ୍ରୋଲିୟମ କର୍ପୋରେସନ ଲିମିଟେଡ (ବିପିସିଏଲ)ର ଭୂମିକାକୁ ପ୍ରଶଂସା କରିଥିଲେ ।


    ସରକାର ନେଇଥିବା ଉଲ୍ଲେଖନୀୟ ପଦକ୍ଷେପ ସମ୍ପର୍କରେ ପ୍ରଧାନମନ୍ତ୍ରୀ କହିଥିଲେ ଉଜ୍ଜ୍ୱଳା ଯୋଜନା ଅନେକଙ୍କ ପାଇଁ ଖୁସି ଆଣିଛି ଏବଂ ମେ ' 2016 ପରଠାରୁ ପାଖାପାଖି 6 କୋଟି ଏଲପିଜି ସଂଯୋଗ ଗରିବରୁ ଗରିବ ଲୋକମାନଙ୍କୁ ଦିଆଯାଇସାରିଲାଣି । ପହଲ ଯୋଜନାରେ 23 କୋଟିରୁ ଅଧିକ ଏଲପିଜି ଉପଭୋକ୍ତା ଯୋଡ଼ି ହୋଇସାରିଲେଣି । ଏହି ଯୋଜନାରେ ପାରଦର୍ଶିତା ନକଲି ଖାତା , ଏକାଧିକ ଖାତା ଏବଂ ଅଚଳ ଖାତା ଚିହ୍ନଟ କରିବାରେ ସହାୟକ ହୋଇଛି । ଏକ କୋଟିରୁ ଅଧିକ ଉପଭୋକ୍ତା ‘ ଗିଭ୍ ଇଟ ଅପ୍ ’ ଯୋଜନାରେ ଏଲପିଜି ସବସିଡି ଛାଡ଼ି ସାରିଲେଣି । ପ୍ରଧାନମନ୍ତ୍ରୀ କୋଚି ବିଶୋଧନାଗାରର ଭୂମିକାକୁ ପ୍ରଶଂସା କରିବା ସହିତ କହିଥିଲେ ଯେ ଏହା ବର୍ତ୍ତମାନର ସମ୍ପ୍ରସାରଣ ସହିତ ଏଲପିଜି ଉତ୍ପାଦନକୁ ଦ୍ୱିଗୁଣି କରି ଏହା ଉଜ୍ଜ୍ୱଳା ଯୋଜନାରେ ଗୁରୁତ୍ୱପୂର୍ଣ୍ଣ ଯୋଗଦାନ ଦେଉଛି ।


    ପ୍ରଧାନମନ୍ତ୍ରୀ କହିଥିଲେ ଯେ ଦେଶରେ ସିଟି ଗ୍ୟାସ ବିତରଣ (ସିଜିଡି) ନେଟୱାର୍କର ପହଁଚକୁ ସମ୍ପ୍ରସାରଣ କରାଯାଇ ସ୍ୱଚ୍ଛ ସିଏନଜି ଇନ୍ଧନର ବ୍ୟବହାରକୁ ପ୍ରୋତ୍ସାହିତ କରାଯାଉଛି । 10ଟି ସିଜିଡି ବିଡିଂ ରାଉଣ୍ଡ ସଫଳତାପୂର୍ବକ ସମ୍ପୂର୍ଣ୍ଣ ହେବା ପରେ ଦେଶର 400ଟି ଜିଲ୍ଲାକୁ ପାଇପ ଗ୍ୟାସ ଯୋଗାଣ ସଂଯୋଗ ହୋଇପାରିବ । ଜାତୀୟ ଗ୍ୟାସ ଗ୍ରୀଡ ତଥା ପ୍ରଧାନମନ୍ତ୍ରୀ ଉର୍ଜା ଗଙ୍ଗା ସୃଷ୍ଟି କରାଯାଇ ଗ୍ୟାସ ଆଧାରିତ ଅର୍ଥବ୍ୟବସ୍ଥା ସୃଷ୍ଟି କରାଯାଇଛି ଏବଂ ଇନ୍ଧନ ବାସ୍କେଟରେ ଗ୍ୟାସର ଭାଗକୁ ବୃଦ୍ଧି କରାଯାଇଛି । ଅତିରିକ୍ତ 15 ହଜାର କିମି ଗ୍ୟାସ ପାଇପଲାଇନ ନେଟୱାର୍କ ବିକଶିତ କରିବା ଲାଗି ସରକାର ଚିନ୍ତା କରୁଛି । ଏହାଛଡ଼ା , ସରକାର ତୈଳ ଆମଦାନୀକୁ 10% ହ୍ରାସ କରିଛନ୍ତି ଏବଂ ଗୁରୁତ୍ୱପୂର୍ଣ୍ଣ ବିଦେଶୀ ମୁଦ୍ରା ସଂଚୟ କରିପାରିଛନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ ଭାରତ ଏସିଆର ଦ୍ୱିତୀୟ ସର୍ବବୃହତ ତୈଳ ବିଶୋଧକ ଏବଂ ବିଶୋଧାନାଗାର କେନ୍ଦ୍ରସ୍ଥଳୀ ଭାବେ ଉଭା ହେଉଛି । ସେ ଆଇଆରଇପି ଠିକ ସମୟରେ ସମ୍ପୂର୍ଣ୍ଣ ହୋଇଥିବାରୁ ଅଭିନନ୍ଦନ ଜଣାଇଥିଲେ , ବିଶେଷ କରି ଏହାର ନିର୍ମାଣରେ ନିୟୋଜିତ ଶ୍ରମିକମାନଙ୍କ ଶୁଭେଚ୍ଛା ଜଣାଇଥିଲେ । ସେ କହିଥିଲେ ଯେ ପ୍ରକଳ୍ପ କାର୍ଯ୍ୟ ଦ୍ରୁତଗତିରେ ଚାଲିଥିବା ସମୟରେ 20 ହଜାର ଶ୍ରମିକ ପ୍ରକଳ୍ପ ସ୍ଥଳରେ ଦିନରାତି କାମ କରୁଥିଲେ ଏବଂ ସେମାନେ ହିଁ ଏହି ପ୍ରକଳ୍ପର ପ୍ରକୃତ ନାୟକ ।


    ଏହି ପ୍ରକଳ୍ପ ମାଧ୍ୟମରେ ଅଣ ତୈଳ କ୍ଷେତ୍ରର ବିବିଧତା ଆଣିବାର ବିପିସିଏଲର ରଣନୀତିକୁ ସେ ପ୍ରଶଂସା କରିଥିଲେ । ସେ କହିଥିଲେ , " ବନ୍ଧୁଗଣ , ପେଟ୍ରୋକେମିକାଲ ଏପରି ଏକ କେମିକାଲ ଯାହା ବିଷୟରେ ଆମେ ଅଧିକ ଚର୍ଚ୍ଚା କରିନଥାଉ । କିନ୍ତୁ ଏହା ଅଦୃଶ୍ୟ ଭାବେ ଆମ ଦୈନନ୍ଦିନ ଜୀବନର ଅନେକ ଦିଗକୁ ଛୁଇଁଥାଏ । ତେବେ ଅଧିକାଂଶ କେମିକାଲ ବିଦେଶରୁ ଆମଦାନୀ ହୋଇଥାଏ । ଭାରତରେ ପେଟ୍ରୋକେମିକାଲ୍ସ ଉତ୍ପାଦନ କରିବା ଆମର ପ୍ରୟାସ” ।


    ଆଇଆରଇପି କାର୍ଯ୍ୟକ୍ଷମ ହେବା ପରେ କୋଚି ବିଶୋଧନାଗାରରୁ ପ୍ରୋପେଲିନ ଉତ୍ପାଦନ ସମ୍ଭବ ହୋଇପାରିବା ନେଇ ସେ ସନ୍ତୋଷ ବ୍ୟକ୍ତ କରିଥିଲେ । ଏହାଛଡ଼ା ରଙ୍ଗ , କାଳି , କୋଟିଂ , ଡିଟରଜେଂଟ ଏବଂ ଅନ୍ୟାନ୍ୟ ସାମଗ୍ରୀରେ ଉପଯୋଗ ପାଇଁ ଅନ୍ୟ ପ୍ରମୁଖ ପଟ୍ରୋକେମିକାଲ୍ସ ଏଥିରୁ ଉତ୍ପାଦିତ ହୋଇପାରିବ । ଏ ସମସ୍ତ ସହାୟକ ଉଦ୍ୟୋଗ କୋଚିରେ ଗଢ଼ି ଉଠିବ ଏବଂ ବ୍ୟବସାୟର ସୁଯୋଗ ବୃଦ୍ଧି ପାଇବ ବୋଲି ସେ ଆଶାବ୍ୟକ୍ତ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ କୋଚି ବିଶୋଧନାଗାରର କାର୍ଯ୍ୟକୁ ନେଇ ଦେଶ ଗର୍ବିତ । ସେ ସ୍ମରଣ କରାଇ ଦେଇଥିଲେ ଯେ ଗତ ଅଗଷ୍ଟରେ କେରଳ ଯେତେବେଳେ 100 ବର୍ଷର ସବୁଠୁ ପ୍ରଳୟଙ୍କରୀ ବନ୍ୟାର ବିଭୀଷିକା ଦେଇ ଗତି କରୁଥିଲା , ବିପିସିଏଲ ସମସ୍ତ ବାଧା ଅତିକ୍ରମ କରି ପେଟ୍ରୋଲ , ଡିଜେଲ ଏବଂ ଏଲପିଜିର ନିରନ୍ତର ଉତ୍ପାଦନକୁ ସୁନିଶ୍ଚିତ କରିଥିଲା । ସେ ଆହୁରି ଉଲ୍ଲେଖ କରିଥିଲେ , ରାଷ୍ଟ୍ର ନିର୍ମାଣରେ କୋଚି ବିଶୋଧନାଗାରର ଯୋଗଦାନକୁ ନେଇ ଆମେ ଗର୍ବିତ କିନ୍ତୁ ଆମେ ଅଧିକ ଆଶା କରୁଛୁ । ଦକ୍ଷିଣ ଭାରତରେ ପେଟ୍ରୋକେମିକାଲ ବିପ୍ଳବକୁ ଆଗେଇ ନେବାରେ କୋଚି ବିଶୋଧନାଗାର ସଫଳ ହେବ ଏବଂ ନୂତନ ଭାରତର ବର୍ଦ୍ଧିତ ଆବଶ୍ୟକତାକୁ ସମର୍ଥନ ଯୋଗାଇବ ବୋଲି ପ୍ରଧାନମନ୍ତ୍ରୀ ଆଶାବ୍ୟକ୍ତ କରିଥିଲେ ।


    ଏଟ୍ଟୁମାନୁର ଠାରେ ବିପିସିଏଲ ଦ୍ୱାରା ପ୍ରତିଷ୍ଠିତ ଦକ୍ଷତା ବିକାଶ ଇନଷ୍ଟିଟ୍ୟୁଟର ଦ୍ୱିତୀୟ କ୍ୟାମ୍ପସ ପାଇଁ ପ୍ରଧାନମନ୍ତ୍ରୀ ଶିଳାନ୍ୟାସ କରିଥିଲେ । ସେ କହିଥିଲେ , ଏହା ଦକ୍ଷତା ବିକାଶରେ ସହାୟକ ହେବ ଏବଂ ଯୁବପିଢ଼ିଙ୍କ ପାଇଁ ନିଯୁକ୍ତି ସୁଯୋଗ ସୃଷ୍ଟି କରିବ ।


    ପ୍ରଧାନମନ୍ତ୍ରୀ ମଧ୍ୟ 50 କୋଟି ଟଙ୍କା ବ୍ୟୟରେ ଇଣ୍ଡିଆନ ଅଏଲ ପକ୍ଷରୁ ଏହାର କୋଚି ଏଲପିଜି ବଟଲିଂ ପ୍ଲାଂଟରେ ମାଉଣ୍ଡେଡ ଷ୍ଟୋରେଜ ସୁବିଧାକୁ ରାଷ୍ଟ୍ର ଉଦ୍ଦେଶ୍ୟରେ ସମର୍ପିତ କରିଥିଲେ । ଏହା ଏଲପିଜି ଭଣ୍ଡାରଣକୁ ସୁନିଶ୍ଚିତ କରିବା ସହ ସଡକପଥରେ ଟ୍ୟାଙ୍କର ଯୋଗେ ଏଲପିଜି ପରିବହନ ହ୍ରାସ ପାଇବ ।


    **********

    
    
    (Release ID: 1561702) Visitor Counter : 15