      ନିର୍ବାଚନ ଆୟୋଗ

      ସବୁ ରାଜ୍ୟର ମୁଖ୍ୟ ନିର୍ବାଚନ ଅଧିକାରୀଙ୍କ ସହ ଭାରତୀୟ ନିର୍ବାଚନ କମିଶନଙ୍କ ନିର୍ବାଚନ ପ୍ରସ୍ତୁତି ସମୀକ୍ଷା
      Posted On: 12 JAN 2019 5:28PM by PIB Bhubaneshwar


    ଭାରତୀୟ ନିର୍ବାଚନ କମିଶନଙ୍କ ଆନୁକୂଲ୍ୟରେ ଜାନୁଆରୀ 11 ଓ 12ରେ ସମସ୍ତ ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳର ମୁଖ୍ୟ ନିର୍ବାଚନ ଅଧିକାରୀ ( CEO )ମାନଙ୍କ ଏକ ଦୁଇଦିନିଆ ସମ୍ମିଳନୀ ଆୟୋଜିତ ହୋଇଯାଇଛି । 2019 ସାଧାରଣ ନିର୍ବାଚନ ପୂର୍ବରୁ ନିର୍ବାଚନ ପ୍ରସ୍ତୁତି ସମ୍ପର୍କରେ ବିସ୍ତୃତ ସମୀକ୍ଷା ଏହି ଦୁଇଦିନିଆ ସମ୍ମିଳନୀ ଅବସରରେ ହୋଇଥିଲା ।


    ସ୍ୱଚ୍ଛ ଭୋଟର ତାଲିକା ପ୍ରସ୍ତୁତି , ଇଭିଏମ-ଭିଭିପାଟ ସମୀକ୍ଷା , ସୁରୁଖୁରୁରେ ନିର୍ବାଚନ ପାଇଁ ହୋଇଥିବା ଯୋଜନା , ଭୋଟର ସଚେତନତା ଆଦିକୁ ନିର୍ବାଚନ କମିଶନଙ୍କ ତରଫରୁ ପ୍ରାଥମିକତା ଦିଆଯାଇଥିଲା ।


    ମୁଖ୍ୟ ନିର୍ବାଚନ ଅଧିକାରୀ ( CEO )ମାନଙ୍କୁ ସମ୍ବୋଧିତ କରି ମୁଖ୍ୟ ନିର୍ବାଚନ କମିଶନର ଶ୍ରୀ ସୁନୀଲ ଅରୋରା କହିଥିଲେ ଯେ , ବର୍ତ୍ତମାନ ସଂଶୋଧନ ଓ ଚୂଡ଼ାନ୍ତ ହେଉଥିବା ଭୋଟର ତାଲିକା ଆଗାମୀ ସାଧାରଣ ନିର୍ବାଚନ ବେଳେ ବ୍ୟବହାର ହେବ । ତେଣୁ ଭୋଟର ତାଲିକା ସଂଶୋଧନକୁ ଗୁରୁତ୍ୱ ଦେଇ ନିର୍ଭୁଲ ଭୋଟର ତାଲିକା ପ୍ରସ୍ତୁତି ଉପରେ ସେ ଗୁରୁତ୍ୱ ଦେଇଛନ୍ତି । ଠିକ ସମୟ ମଧ୍ୟରେ ଯେମିତି ସବୁ ଭୋଟର ପଞ୍ଜିକୃତ ହୁଅନ୍ତି ସେଥିପ୍ରତି ଦୃଷ୍ଟି ଦେବାକୁ ସେ କହିଛନ୍ତି । ହେଲ୍ପଲାଇନ 1950କୁ ଗୁରୁତ୍ୱ ଦେବା ସହ ଏହା କିପରି ଭୋଟର ମାନଙ୍କ ସମସ୍ୟା ଦୂର କରି ସେମାନଙ୍କୁ ଗଣତାନ୍ତ୍ରିକ ଅଧିକାର ସାବ୍ୟସ୍ତ କରିବାରେ ସହଯୋଗ କରିବ ତାହା ଦର୍ଶାଇଥିଲେ । ତେଣୁ ଯଥାଶୀଘ୍ର ହେଲପଲାଇନ 1950କୁ କାର୍ଯ୍ୟକାରୀ କରିବାକୁ ସେ ସମସ୍ତ ମୁଖ୍ୟ ନିର୍ବାଚନ ଅଧିକାରୀଙ୍କୁ କହିଛନ୍ତି ।


    ସବୁ ପୋଲିଂ ଷ୍ଟେସନକୁ ସର୍ବନିମ୍ନ ସୁବିଧା ଯୋଗାଇ ଦେବାକୁ କହିଛନ୍ତି ମୁଖ୍ୟ ନିର୍ବାଚନ କମିଶନର ଶ୍ରୀ ସୁନୀଲ ଅରୋରା । ବୁଥ୍ , ଜିଲ୍ଲା ଓ ରାଜ୍ୟସ୍ତରୀୟ ଯୋଜନା ପ୍ରସ୍ତୁତ କରି ନିର୍ବାଚନ ସୁରୁଖୁରୁରେ ସାରିବା ପାଇଁ ତ୍ରୁଟି ଶୂନ୍ୟ ଯୋଜନା ପ୍ରସ୍ତୁତ କରିବାକୁ ସେ ମୁଖ୍ୟ ନିର୍ବାଚନ ଅଧିକାରୀମାନଙ୍କୁ କହିଛନ୍ତି । ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳ ଗୁଡ଼ିକ ସେମାନଙ୍କ ଇଭିଏମ , ଭିଭିପାଟ ଆବଶ୍ୟକତା ସଂପର୍କରେ ଜଣାଇବା ସହ ନିର୍ଦ୍ଧାରିତ ସମୟ ସୀମା ମଧ୍ୟରେ ପ୍ରଥମ ପର୍ଯ୍ୟାୟ ଯାଞ୍ଚସାରିବା ଦରକାର । ଇଭିଏମ ଓ ଭିଭିପାଟ ବ୍ୟବସ୍ଥା ସହ ଭୋଟରଙ୍କୁ ଅଭ୍ୟସ୍ତ କରାଇବା ସହ ପୋଲିଂ କର୍ମଚାରୀ ମାନଙ୍କ ତାଲିମ ଉପରେ ଗୁରୁତ୍ୱ ଦେଇଛନ୍ତି ମୁଖ୍ୟ ନିର୍ବାଚନ କମିଶନର ।


    ନିର୍ବାଚନ କମିଶନର ଶ୍ରୀ ଅଶୋକ ଲାଭାସା ସିଇଓମାନଙ୍କୁ ସମ୍ବୋଧିତ କରି ନିର୍ଭୁଲ ତଥା ନିରପେକ୍ଷ ଭୋଟର ତାଲିକାର ପ୍ରସ୍ତୁତି ଓ ଆଜିର ଘଡ଼ିସନ୍ଧି ମୁହୂର୍ତ୍ତରେ ଏହାର ଆବଶ୍ୟକତା ସମ୍ପର୍କରେ ଆଲୋଚନା କରିଥିଲେ । ସାରା ଦେଶରେ ତ୍ରୁଟିଶୂନ୍ୟ ନିର୍ବାଚନ ଏକ କଷ୍ଟକର ବ୍ୟାପାର ତେଣୁ ଏଥିପାଇଁ ରାଜ୍ୟସ୍ତରରେ ସିଇଓ ଓ ଜିଲ୍ଲାସ୍ତରରେ ଡିଇଓମାନେ ଯୋଜନା ପ୍ରସ୍ତୁତ କରିବା ସହ ନେତୃତ୍ୱ ନେବାକୁ ଆଗେଇ ଆସିବାକୁ ସେ ଆହ୍ୱାନ ଦେଇଛନ୍ତି । ସମସ୍ତ ଭୋଟରଙ୍କ ପାଖରେ ପହଞ୍ଚିବା ସହ ଭିନ୍ନକ୍ଷମମାନେ ଯେପରି ଭୋଟ ଦାନରୁ ବଞ୍ଚିତ ନହେବେ ସେଥିପାଇଁ ନୂଆ ବ୍ୟବସ୍ଥା ଆପଣେଇବାକୁ ସେ କହିଛନ୍ତି । ସୀମାବର୍ତ୍ତୀ ରାଜ୍ୟ ଓ ଅନ୍ୟ ସଂସ୍ଥାଗୁଡ଼ିକ ସହ ସମନ୍ୱୟ ରଖି ନିର୍ବାଚନ ଖର୍ଚ୍ଚ ଉପରେ ନଜର ରଖିବାକୁ ସେ କହିଛନ୍ତି ।


    ଦୁଇ ଦିନିଆ ସମ୍ମିଳନୀ ଅବସରରେ ନିର୍ବାଚନ ସୁରୁଖୁରୁରେ ସାରିବା ପାଇଁ ଆବଶ୍ୟକ ସମସ୍ତ ଦିଗ ଯେପରିକି ଉପଯୁକ୍ତ ଆର୍ଥିକ ବ୍ୟବସ୍ଥା , ମାନବ ସମ୍ବଳ , ସଂସାଧନ , ଏସଭିଇଇପି , ଯୋଜନା , ପୋଲିଂ ଷ୍ଟେସନ ବ୍ୟବସ୍ଥା ଓ ଆଇଟି ଆପ୍ଲିକେସନ ଯେମିତିକି ସୁବିଧା , ସୁଗମ ଓ ସି- ଭିଜିଲ ଆଦି ସଂପର୍କରେ ବିସ୍ତୃତ ଆଲୋଚନା ହୋଇଥିଲା ।


    ନିକଟରେ ନିର୍ବାଚନ ଅନୁଷ୍ଠିତ ହୋଇଥିବା ଛତିଶଗଡ଼ , ମଧ୍ୟପ୍ରଦେଶ , ମିଜୋରମ , ରାଜସ୍ଥାନ ଓ ତେଲଙ୍ଗାନା ତରଫରୁ ସେମାନଙ୍କ ଅଭିଜ୍ଞତା ସଂପର୍କରେ ଏକ ଉପସ୍ଥାପନା ପ୍ରସ୍ତୁତ ହୋଇଥିଲା । ଛତିଶଗଡରେ ଏକ ଆପ୍ ନିର୍ବାଚନ ଅଧିକାରୀଙ୍କ କାମର ତଦାରଖ କରିବା ସହ ପ୍ରକ୍ରିୟାକୁ ବ୍ୟବସ୍ଥିତ କରିଥିଲା । ମଧ୍ୟପ୍ରଦେଶରେ ଆପ ମାଧ୍ୟମରେ ଭିନ୍ନକ୍ଷମ , ଗର୍ଭବତୀ ମହିଳା ଓ ଶିଶୁ ଥିବା ମହିଳାଙ୍କୁ ବିନା ଧାଡ଼ିରେ ଭୋଟ ଦେବାର ନିଆରା ଅନୁଭବ ଦେଇଥିଲା । ପ୍ରଯୁକ୍ତି ବିଦ୍ୟା ବ୍ୟବହାର ଦ୍ୱାରା ଭୋଟର କିପରି ସୁବିଧାରେ ଭୋଟ ଦେବାସହ ନିର୍ବାଚନ ଅଧିକାରୀଙ୍କୁ ଗୁରୁତ୍ୱପୂର୍ଣ୍ଣ ତଥ୍ୟ ସହଜରେ ମିଳିପାରୁଛି ସେ ସଂପର୍କରେ ଏହି ପାଞ୍ଚଟି ରାଜ୍ୟ ତରଫରୁ ଉପସ୍ଥାପନା କରାଯାଇଥିଲା ।


    ପ୍ରାରମ୍ଭିକ ଅସୁବିଧା ସତ୍ତ୍ଵେ ମିଜୋରାମରେ କିପରି ସୁରୁଖୁରୁରେ ନିର୍ବାଚନ ଅନୁଷ୍ଠିତ ହେଲା ସେ ସଂପର୍କରେ ଆଲୋଚନା ହୋଇଥିଲା । ସିଭିଲ ସୋସାଇଟି ସଙ୍ଗଠନ , ଆଲୋଚନା ଓ ତ୍ରିପୁରା ସରକାରଙ୍କ ସହଯୋଗରେ ବ୍ରୁ ସଂପ୍ରଦାୟ ପାଇଁ ପୋଲିଂ ଷ୍ଟେସନ ସ୍ଥାପନ ଦ୍ୱାରା କିପରି ନିର୍ବାଚନ ହେଲା ସେ ସଂପର୍କରେ ଆଲୋଚନା ହୋଇଥିଲା ।


    ରାଜସ୍ଥାନ ଓ ତେଲଙ୍ଗାନାରେ ଅଭିନବ ଏସଭିଇଇପି ଅଭିଯାନ ଦ୍ୱାରା କିପରି ଅଧିକ ସଂଖ୍ୟକ ଭୋଟରଙ୍କୁ ଆକୃଷ୍ଟ କରାଗଲା ସେ ସଂପର୍କରେ ଆଲୋଚନା ହୋଇଥିଲା ।


    ସମସ୍ତ ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳର ମୁଖ୍ୟ ନିର୍ବାଚନ ଅଧିକାରୀମାନେ ଆଗାମୀ ଲୋକସଭା ନିର୍ବାଚନ ପାଇଁ ପ୍ରସ୍ତୁତି ସଂପର୍କରେ ବିସ୍ତୃତ ବିବରଣୀ ଦେଇଥିଲେ ।


    ********************

    
    
    (Release ID: 1559877) Visitor Counter : 34