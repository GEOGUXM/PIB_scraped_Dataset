      ଜଳ ସମ୍ପଦ ମନ୍ତ୍ରଣାଳୟ

      ରାଷ୍ଟ୍ରାୟତ୍ତ ଉଦ୍ୟୋଗମାନଙ୍କ ସିଏସଆର ସଂପର୍କୀତ କର୍ମଶାଳା
      Posted On: 09 JAN 2019 6:03PM by PIB Bhubaneshwar


    ରାଷ୍ଟ୍ରାୟତ୍ତ ଉଦ୍ୟୋଗମାନଙ୍କ କର୍ପୋରେଟ ସାମାଜିକ ଦାୟିତ୍ୱବୋଧ ( CSR ) ସଂପର୍କୀତ ଏକ ଦିନିକିଆ କର୍ମଶାଳା ଜାତୀୟ ଜଳ ଅଭିଯାନ ( NWM ) ଆନୁକୂଲ୍ୟରେ ନୂଆଦିଲ୍ଲୀଠାରେ ଅନୁଷ୍ଠିତ ହୋଇଯାଇଛି । ଏହି କର୍ମଶାଳାରେ 30ରୁ 35ଟି ନବରତ୍ନ କମ୍ପାନୀ ଏବଂ ଅନ୍ୟାନ୍ୟ ରାଷ୍ଟ୍ରୟତ୍ତ ଉଦ୍ୟୋଗର ପ୍ରତିନିଧିମାନେ ଏହି କର୍ମଶାଳାରେ ଯୋଗ ଦେଇଥିଲେ । ସେହିଭଳି ରିଲାଏନ୍ସ ଫାଉଣ୍ଡେସନ୍‌ ଏବଂ ଟେରୀ , ସିଆଇଆଇ , ୱାଟର ଇନଷ୍ଟିଚ୍ୟୁଟ ଭଳି ସଂସ୍ଥାମାନେ ମଧ୍ୟ ଏଥିରେ ସାମିଲ ହୋଇଥିଲେ ।


    ଏହି କାର୍ଯ୍ୟକ୍ରମରେ ସାମିଲ ହୋଇ କେନ୍ଦ୍ର ଜଳ ସଂପଦ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରଣାଳୟର ସଚିବ ଶ୍ରୀ ୟୁ ପି ସିଂହ ସମସ୍ତ ରାଷ୍ଟ୍ରାୟତ୍ତ ଉଦ୍ୟୋଗ ଏବଂ ଅନ୍ୟାନ୍ୟ ସଂସ୍ଥାମାନଙ୍କୁ ଆହ୍ୱାନ ଜଣାଇଥିଲେ ଯେ ସେମାନେ ଜାତୀୟ ଗଙ୍ଗା ସ୍ୱଚ୍ଛକରଣ ଅଭିଯାନରେ ସାମିଲ ହେବାକୁ ଆଗେଇ ଆସନ୍ତୁ । ଏହି ଜାତୀୟ ଅଭିଯାନରେ ସେମାନେ ଯେକୌଣସି ଭାବେ ସାମିଲ ହୋଇପାରିବେ । ଏନଏମସିଜି ଇତି ମଧ୍ୟରେ ଗଙ୍ଗା ସ୍ୱଚ୍ଛକରଣ ବାର୍ତ୍ତା ଲୋକମାନଙ୍କ ନିକଟରେ ପହଞ୍ଚାଇବା ଦିଗରେ ବ୍ୟାଙ୍କିଙ୍ଗ୍‌ ନେଟୱାର୍କ ଯଥା ଏସବିଆଇ , ୟୁବିଆଇ , ଏଚଡ଼ିଏଫସି , ଆଇସିଆଇସିଆଇ ଏବଂ ୟେସ୍‌ ବ୍ୟାଙ୍କକୁ ଏହି କାର୍ଯ୍ୟକ୍ରମରେ ସାମିଲ କରିସାରିଛି । ସେହିଭଳି ଅନ୍ୟାନ୍ୟ କର୍ପୋରେଟ ଯଥା ଏଚସିଏଲ , ଇଣ୍ଡୋରାମା , ୟେସ୍‌ ବ୍ୟାଙ୍କ , ଇଣ୍ଡ ବ୍ୟାଙ୍କ୍‌ ମଧ୍ୟ ଗଙ୍ଗା ସ୍ୱଚ୍ଛକରଣ ଜାତୀୟ ଅଭିଯାନରେ ନିଜକୁ ସାମିଲ କରିଛନ୍ତି । ଏଚସିଏଲ ନୋଏଡ଼ା ଏବଂ ଗ୍ରେଟର ନୋଏଡ଼ା କ୍ଷେତ୍ରରେ ଗଙ୍ଗା ନଦୀକୂଳରେ ବନୀକରଣ କାର୍ଯ୍ୟକ୍ରମ ହାତକୁ ନେଇଛି । ସେହିଭଳି ଇନଟାକ୍‌ ଉତ୍ତରାଖଣ୍ଡରେ ରୁଦ୍ରାକ୍ଷ ବୃକ୍ଷରୋପଣ କାର୍ଯ୍ୟକ୍ରମର ଦାୟିତ୍ୱ ବହନ କରିଛି ।


    ଜାତୀୟ ଗଙ୍ଗା ସ୍ୱଚ୍ଛକରଣ ଅଭିଯାନର ମହା ନିର୍ଦ୍ଦେଶକ ଶ୍ରୀ ରାଜୀବ ରଂଜନ ମିଶ୍ର ଏହି ଅବସରରେ ନିଜର ମତ ପୋଷଣ କରି ଏନଏମସିଜି ପକ୍ଷରୁ ବିଭିନ୍ନ ରାଷ୍ଟ୍ରାୟତ୍ତ ଉଦ୍ୟୋଗ ତଥା ଅନ୍ୟାନ୍ୟା ପିଏସଇମାନେ ଏଥିରେ ହାତମିଳାଇ ଏବେସୁଦ୍ଧା କରୁଥିବା ବିଭନ୍ନ କାର୍ଯ୍ୟକ୍ରମ ସଂପର୍କରେ ବିସ୍ତୃତ ବିବରଣୀ ପ୍ରଦାନ କରିଥିଲେ । ଏହା ଦ୍ୱାରା ସମଗ୍ର ଗାଙ୍ଗେୟ ଉପତ୍ୟକାରେ ନିର୍ମଳତା ଏବଂ ଅବିରଳତା ଆସିପାରିଛି ବୋଲି ସେ ସୂଚାଇଥିଲେ ।


    ଏନଏମସିଜିର ଏହି କର୍ମଶାଳାରେ ଗଙ୍ଗା ପୁନର୍ଜାଗରଣ ପାଇଁ କାର୍ଯ୍ୟକାରୀ ହେଉଥିବା ବିଭିନ୍ନ ପ୍ରୟାସକୁ ପ୍ରଦର୍ଶନ କରାଯାଇଥିଲା ଯାହା ଫଳରେ ଗଙ୍ଗା ନଦୀର ସ୍ୱଚ୍ଛତା ଓ ବୈଶିଷ୍ଟ୍ୟକୁ ଅତୁଟ ରଖିବା ଧୀରେ ଧୀରେ ବାସ୍ତବତାରେ ପରିଣତ ହେଉଛି । ନିର୍ମଳତା ଓ ଅବିରଳତା ସେଥିରୁ ଅନ୍ୟତମ । ବସ୍ତୁତଃ , ନମାମୀ ଗଙ୍ଗେ କାର୍ଯ୍ୟକ୍ରମ ଯାହାକି 2015 ମସିହାରେ ଏକ ସମନ୍ୱିତ ଗଙ୍ଗା ସଂରକ୍ଷଣ ଅଭିଯାନ ଭାବେ ଶୁଭାରମ୍ଭ କରାଯାଇଥିଲା ସେଥିରେ ବ୍ୟାପକ ସଫଳତା ହାସଲ କରାଯାଇପାରିଛି ଏବଂ 2018-19 ମସିହାରେ ସେଥିରେ ଘଟିଥିବା ପ୍ରଗତି ବିଶେଷ ଭାବେ ଉଲ୍ଲେଖନୀୟ ।


    ଏନଏମସିଜି ଉଭୟ ସହରାଞ୍ଚଳ ଏବଂ ଗ୍ରାମାଞ୍ଚଳରେ କାର୍ଯ୍ୟକାରୀ ହେଉଥିବା ଦେଶର ପ୍ରଥମ ଅଭିଯାନ ଯାହା ମାଧ୍ୟମରେ ପ୍ରଦୂଷଣ ବୃଦ୍ଧିକାରୀ ସକଳ ପ୍ରକାର ଘରୋଇ ତଥା ଶିଳ୍ପ ବର୍ଜ୍ୟକୁ ହ୍ରାସ କରିବା , ଗ୍ରାମାଞ୍ଚଳ ପରିମଳ ରକ୍ଷା , ବନୀକରଣ ଏବଂ ଜୈବ ବିବିଧତାର ସଂରକ୍ଷଣ , ନିବେଶର ପୋଷଣୀୟତା ରକ୍ଷା ସକାଶେ ବିଭିନ୍ନ ପ୍ରକଳ୍ପ କାର୍ଯ୍ୟକାରୀ କରାଯାଉଛି । ଏହି ସବୁ ପ୍ରକଳ୍ପକୁ ଉଭୟ ଦୀର୍ଘକାଳୀନ ଭିତ୍ତିରେ କାର୍ଯ୍ୟକାରୀ କରାଯିବା ସହ ସେସବୁର ରକ୍ଷଣାବେକ୍ଷଣ କରାଯାଉଛି । ଏହି କାର୍ଯ୍ୟକ୍ରମରେ ସମସ୍ତ ହିତଧାରକଙ୍କୁ ମଧ୍ୟ ସାମିଲ କରାଯାଉଛି ଏବଂ ଏଥିପାଇଁ ପବ୍ଲିକ୍‌ ଆଉଟରିଚକ କାର୍ଯ୍ୟକ୍ରମମାନ ହାତକୁ ନିଆଯାଇଛି ।


    ****************

    
    
    (Release ID: 1559401) Visitor Counter : 19