      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ତୈଳ, ବାଷ୍ପ ଓ ଶକ୍ତି କ୍ଷେତ୍ର ପାଇଁ ସ୍ଥାପନ ହେବ ଉତ୍କର୍ଷ କେନ୍ଦ୍ର
      • ଆଇଆଇଟି ବମ୍ବେ ଏବଂ ପିଏସୟୁ ତୈଳ କମ୍ପାନୀମାନଙ୍କ ମଧ୍ୟରେ ବୁଝାମଣା ପତ୍ର ସ୍ୱାକ୍ଷରିତ

      Posted On: 02 JAN 2019 3:57PM by PIB Bhubaneshwar

    ତୈଳ , ବାଷ୍ପ ଏବଂ ଶକ୍ତି କ୍ଷେତ୍ରରେ ସେଣ୍ଟର ଅଫ୍‌ ଏକ୍ସଲେନ୍ସ ସ୍ଥାପନ ସକାଶେ ଆଜି ଆଇଆଇଟି ବମ୍ବେ ଏବଂ ରାଷ୍ଟ୍ରାୟତ୍ତ ତୈଳ କମ୍ପାନୀ ଓ ଇଆଇଏଲର ସିଏମଡ଼ିମାନଙ୍କ ମଧ୍ୟରେ ଏକ ବୁଝାମଣା ପତ୍ର ସ୍ୱାକ୍ଷରିତ ହୋଇଛି । ଏହି ଅବସରରେ କେନ୍ଦ୍ର ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ଏବଂ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଏବଂ ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ସଚିବ ଡ଼କ୍ଟର ଏମ ଏମ କୁଟ୍ଟି ଉପସ୍ଥିତ ଥିଲେ ।


    ଏହି ଅବସରରେ ନିଜର ବକ୍ତବ୍ୟ ରଖି ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଏଭଳି ବୁଝାମଣା ପତ୍ର ସ୍ୱାକ୍ଷରିତ ହେବା ଦ୍ୱାରା ମିଶନ୍‌ ଗ୍ରୀନର ଆବଶ୍ୟକତା ପୂରଣ ହେବ । କାରଣ ଏହା ଏହି କ୍ଷେତ୍ରରେ ଉଚ୍ଚତର ଗବେଷଣା ଏବଂ ବିକାଶ ପ୍ରକ୍ରିୟାକୁ ତ୍ୱରାନ୍ୱିତ କରିବା ସହ ଦକ୍ଷତା ବୃଦ୍ଧିରେ ସହାୟକ ହେବ । ସେ କହିଲେ ଯେ ଆଧୁନିକ ବିଶ୍ୱରେ ଶକ୍ତି ହେଉଛି ସକଳ କାର୍ଯ୍ୟର ମୂଳ ଆଧାର । ଭାରତର ଶକ୍ତି ଆବଶ୍ୟକତା ଦିନକୁ ଦିନ ବୃଦ୍ଧି ପାଇଚାଲିଛି । ତେଣୁ ଦେଶବାସୀଙ୍କୁ ସ୍ୱଚ୍ଛ , ସୁଲଭ ଏବଂ ସହଜଲବ୍ଧ ଶକ୍ତି ଉତ୍ସ ଯୋଗାଇ ଦେବାକୁ ପଡ଼ିବ । ତେଣୁ ଘରୋଇ ଉତ୍ସରୁ ଆମକୁ ବିପୁଳ ଶକ୍ତି ଉତ୍ପାଦନ କରିବାର ଆବଶ୍ୟକତା ରହିଛି । ଉତ୍ପାଦିତ ଶକ୍ତି ଯେଭଳି ଶୃଙ୍ଖଳିତ ଭାବେ ବିକେନ୍ଦ୍ରୀକରଣ ପ୍ରକ୍ରିୟାରେ ବଣ୍ଟନ କରାଯାଇପାରିବ ସେଭଳି ବ୍ୟବସ୍ଥା ମଧୟ ହେବା ଜରୁରି । ଶ୍ରୀ ପ୍ରଧାନ କହିଲେ ଯେ ଅଧୁନା ଦେଶରେ ଦ୍ରୁତ ପ୍ରଯୁକ୍ତିଗତ ଏବଂ ଶୈଳ୍ପିକ ପରିବର୍ତ୍ତନ ଏବଂ କାର୍ଯ୍ୟକ୍ରମମାନ ଘଟିଚାଲିଛି । ତେଣୁ ଉଚ୍ଚ ଶିକ୍ଷାନୁଷ୍ଠାନ ଏବଂ ଶିଳ୍ପସଂସ୍ଥାମାନଙ୍କ ମଧ୍ୟରେ ସହଯୋଗ ସ୍ଥାପନ ହୋଇପାରିଲେ ସେଥିରୁ ଆଶାନୁରୂପ ସୁଫଳ ମିଳିପାରିବ । ଶୈକ୍ଷିକ ଗବେଷଣାକୁ ଯେତେବେଳେ ଉଦ୍ୟମିତା ମୋଡ଼ରେ ପ୍ରୟୋଗ କରାଯିବ ସେଥିରୁ ଉପଲବ୍ଧ ସୁଫଳ ବେଶ୍‌ ଫଳପ୍ରସୂ ହେବ । ତେଣୁ ଆଜି ସ୍ୱାକ୍ଷରିତ ବୁଝାମଣା ପତ୍ର ଫଳାଫଳ ଭିତ୍ତିକ ଏବଂ ଏହା ଯେଭଳି ଦେଶର ଶକ୍ତି କ୍ଷେତ୍ରର ଆବଶ୍ୟକତାକୁ ପୂରଣ କରିବାରେ ସହାୟକ ହେବ ତାହା ସୁନିଶ୍ଚିତ କରିବାକୁ ପଡ଼ିବ ଏବଂ ଏହା ଭବିଷ୍ୟତ ପାଇଁ ଏକ ଅନୁକରଣୀୟ ଉଦାହରଣ ହେବ । ଭାରତର ଶକ୍ତି ବଜାର ବେଶ୍‌ ବ୍ୟାପକ । ତେଣୁ ଦେଶ ନିଜସ୍ୱ ଏକ ପେଟ୍ରୋଲିୟମ୍‌ ମାନ ନିର୍ଦ୍ଧାରଣ କରିବାକୁ ହେବ । ବାୟୋବାସ୍‌ ପରିବର୍ତ୍ତନ ଏବଂ ହାଇଡ଼୍ରୋଜେନ୍‌ ଭିତ୍ତିକ ଶକ୍ତି ଉତ୍ପାଦନ କ୍ଷେତ୍ରରେ ଭାରତକୁ ନେତୃତ୍ୱ ଗ୍ରହଣ କରିବାକୁ ପଡ଼ିବ । ଆଇଆଇଟି ବମ୍ବେ ଯେହେତୁ ଦେଶର ଏକ ପ୍ରମୁଖ ଉଚ୍ଚ ଶିକ୍ଷାନୁଷ୍ଠାନ ସେହି ଦୃଷ୍ଟିରୁ ଏଥିରେ ଆବଶ୍ୟକ ଥିବା ଲିଙ୍କକୁ ଏହି ଅନୁଷ୍ଠାନ ପୂରଣ କରିବା ଦିଗରେ ସହାୟତାର ହାତ ବଢ଼ାଇବ । ଏଥିପାଇଁ ନୂତନ ଉପାୟ ବାହାର କରିବାକୁ ପଡ଼ିବ ବୋଲି ସେ କହିଥିଲେ ।


    ଭାରତର ତୈଳ ଓ ବାଷ୍ପ ଶିଳ୍ପ କ୍ଷେତ୍ରରେ , ତୈଳ ଓ ବାଷ୍ପ ଉତ୍ପାଦନକାରୀ ରାଷ୍ଟ୍ରାୟତ୍ତ କମ୍ପାନୀମାନେ ଓ ଆଇଆଇଟି ବମ୍ବେ ଏବେ ଏକ ସେଣ୍ଟର ଅଫ୍‌ ଏକ୍ସଲେନ୍ସ ସ୍ଥାପନ କରିବାକୁ ସ୍ଥିର କରିଛନ୍ତି । ଏହି ସେଣ୍ଟର ସହଯୋଗଭିତ୍ତିକ ଗବେଷଣା ଓ ଦକ୍ଷତା ଗଠନ କ୍ଷେତ୍ରରେ ଅଗ୍ରଣୀ ଭୂମିକା ଗ୍ରହଣ କରିବ । ଏଥିରେ ସର୍ବାଧୁନିକ ପ୍ରଯୁକ୍ତିର ପ୍ରୟୋଗ କରାଯାଇ ଆଗାମୀ ଦିଗର ଶକ୍ତି ଚାହିଦା ପୂରଣ ସକାଶେ ଉଚ୍ଚତର ଗବେଷଣା କାର୍ଯ୍ୟ କରାଯିବ । ଏହା ଶକ୍ତି କ୍ଷେତ୍ରରେ ସାମ୍ନାକ କରାଯାଉଥିବା ବିଭିନ୍ନ ସମସ୍ୟାର ପୋଷଣୀୟ ସମାଧାନ କରିବା ସହ ଶକ୍ତି ଚାହିଦା ପୂରଣ ସକାଶେ ଛାମୁଆ ପ୍ରଯୁକ୍ତି ଉଦ୍ଭାବନ କରିବ । ଆଇଆଇଟି ବମ୍ବେର ଜ୍ଞାନ ଏବଂ ତୈଳ ଓ ବାଷ୍ପ କମ୍ପାନୀମାନଙ୍କ ସହଯୋଗ ଏକତ୍ର ହେଲେ ଏଥିରୁ ଅସମ୍ଭବ ସୁଫଳ ହାସଲ କରାଯାଇପାରିବ ବୋଲି ଶ୍ରୀ ପ୍ରଧାନ ମତ ପୋଷଣ କରିଥିଲେ । ଏହା ଶିଳ୍ପ ସଂସ୍ଥାମାନଙ୍କ ଏକ ଆନୁଷ୍ଠାନିକ ପ୍ଲାଟଫର୍ମ ପ୍ରଦାନ କରିବ । ଶୈକ୍ଷିକ ଭାବ ବିନିମୟ ଦ୍ୱାରା ସମସ୍ୟାର ସମାଧାନ ତ୍ୱରାନନ୍ୱିତ ହେବ ଓ ଦେଶ ସେଥିରୁ ବେଶ୍‌ ଉପକୃତ ହୋଇପାରିବ ବୋଲି ସେ କହିଥିଲେ ।


    ********************

    
    
    (Release ID: 1558440) Visitor Counter : 13