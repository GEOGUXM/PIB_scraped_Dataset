      ନିର୍ବାଚନ ଆୟୋଗ

      ଭାରତୀୟ ନିର୍ବାଚନ କମିଶନଙ୍କ ଦ୍ୱାରା ସାରା ଦେଶରେ ମତଦାତା ସଚେତନତା ଫୋରମ ଉଦଘାଟିତ
      Posted On: 16 JAN 2019 5:10PM by PIB Bhubaneshwar


    ଭାରତୀୟ ନିର୍ବାଚନ କମିଶନଙ୍କ ଦ୍ୱାରା ନୂଆଦିଲ୍ଲୀଠାରେ ମତଦାତା ସଚେତନତା ଫୋରମ ( VAF ) ଉଦଘାଟିତ ହୋଇଯାଇଛି । ମୁଖ୍ୟ ନିର୍ବାଚନ ଅଧିକାରୀମାନେ ରାଜ୍ୟର ରାଜଧାନୀଗୁଡ଼ିକରେ ଓ ଜିଲ୍ଲା ନିର୍ବାଚନ ଅଧିକାରୀମାନେ ଜିଲ୍ଲାଗୁଡ଼ିକରେ ଭିଏଏଫ ଏକାସାଙ୍ଗରେ ଉଦଘାଟନ କରିଛନ୍ତି । ଏକ ମତଦାତା ସଚେତନତା ଫୋରମଗୁଡ଼ିକ ଅନୌପଚାରିକ ଫୋରମ ଭାବରେ ନିର୍ବାଚନ ପ୍ରକ୍ରିୟା ସଂପର୍କରେ ଆଲୋଚନାଚକ୍ର , କ୍ୱିଜ , ପ୍ରତିଯୋଗିତା ଓ ଅନ୍ୟ କାର୍ଯ୍ୟକ୍ରମ ମାଧ୍ୟମରେ ସଚେତନତା ସୃଷ୍ଟି କରିବ । କୌଣସି ସଂସ୍ଥାନର ସମସ୍ତ କର୍ମଚାରୀ ଭିଏଏଫ ସଦସ୍ୟ ଭାବେ ଯୋଗ ଦେବେ ବୋଲି ଆଶା ଥିବା ବେଳେ ସଂସ୍ଥାର ମୁଖ୍ୟ ଭିଏଏଫର ଅଧ୍ୟକ୍ଷତା କରିବେ ।


    ପ୍ରବାସୀ ଭାରତୀୟ କେନ୍ଦ୍ର , ନୂଆଦିଲ୍ଲୀରେ ଉଦଘାଟନୀ ଉତ୍ସବ ଅବସରରେ 44ଟି ମନ୍ତ୍ରଣାଳୟର ନୋଡାଲ ଅଫିସର , କେନ୍ଦ୍ର ସରକାର , ସିଆଇଆଇ ଓ ଏଫଆଇସିସିଆଇର ପ୍ରତିନିଧିଙ୍କୁ ନିର୍ବାଚନ କମିଶନ ଭିଏଏଫ ସ୍ଥାପନ କରିବା ସହ ସମସ୍ତ କର୍ମଚାରୀ ଓ ଅଧିକାରୀମାନଙ୍କୁ ଭୋଟର ତାଲିକାଭୁକ୍ତ ହେବାକୁ ଆହ୍ୱାନ ଦେଇଥିଲେ ।


    ମୁଖ୍ୟ ନିର୍ବାଚନ କମିଶନର ଶ୍ରୀ ସୁନୀଲ ଅରୋରା କହିଛନ୍ତି ଯେ , ସମ୍ବିଧାନର ଜନକମାନେ ଆମ ଦେଶର ନାଗରିକଙ୍କ ଉପରେ ଭରସା କରି ସମସ୍ତ ଭାରତୀୟ ନାଗରିକଙ୍କୁ ସାର୍ବଜନୀନ ବୟସ୍କ ମତାଧିକାର ପ୍ରଦାନ କରିଥିଲେ କିନ୍ତୁ ଅନ୍ୟ ଗଣତନ୍ତ୍ରଗୁଡ଼ିକ ନିଜର ସମସ୍ତ ନାଗରିକଙ୍କୁ ଭୋଟଦାନ ଅଧିକାର ଦେବା ପାଇଁ ଅନେକ ବର୍ଷ ସମୟ ନେଇଥିଲେ । ତେଣୁ ଏହି ଅଧିକାରର ମୂଲ୍ୟ ବୁଝିବା ଆମ ସାମୂହିକ ଦାୟିତ୍ୱ ଓ ଭୋଟର ସଚେତନତା ଫୋରମ ଏ ଦିଗରେ ଏକ ଗୁରୁତ୍ୱପୂର୍ଣ୍ଣ ପଦକ୍ଷେପ ବୋଲି ଶ୍ରୀ ଅରୋରା କହିଛନ୍ତି । ସଚେତନ ଓ ନୈତିକତାର ସହ ନିର୍ବାଚନରେ ଅଂଶଗ୍ରହଣ ପାଇଁ ଥିବା ଭୋଟର ସଚେତନତା ଫୋରମର ଲକ୍ଷ୍ୟ ପୂରଣ ଦିଗରେ ଉଦ୍ୟମ କରିବାକୁ ସେ ନୋଡାଲ ଅଫିସରମାନଙ୍କୁ ଆହ୍ୱାନ ଦେଇଛନ୍ତି ।


    ହଜାର ହଜାର ନାମ ଓ ଚେହେରାବିହୀନ ସରକାରୀ ଅଧିକାରୀ ନିର୍ବାଚନ ପ୍ରକ୍ରିୟାରେ ବିଭିନ୍ନ ଦାୟିତ୍ୱ ନିର୍ବାହ କରିବେ ବୋଲି କହିଛନ୍ତି ନିର୍ବାଚନ କମିଶନର ଶ୍ରୀ ଅଶୋକ ଲାଭାସା । ଏହି ଅଧିକାରୀମାନଙ୍କୁ ଗଣତନ୍ତ୍ରର ଦୂତ ଭାବେ ଅଭିହିତ କରିବା ସହ ନୋଡାଲ ଅଫିସରମାନେ ସାଥୀ କର୍ମଚାରୀଙ୍କୁ ପଞ୍ଜିକରଣ ଠାରୁ ଭୋଟ ଦାନ ପର୍ଯ୍ୟନ୍ତ ନିର୍ବାଚନ ପ୍ରକ୍ରିୟା ସଂପର୍କରେ ଅଭ୍ୟସ୍ତ କରାଇବାକୁ କହିଥିଲେ ।


    ବରିଷ୍ଠ ଉପ ନିର୍ବାଚନ କମିଶନର ଏହି ଅବସରରେ ଭାଷଣ ଦେଇ ନିର୍ବାଚନ କମିଶନ ଆରମ୍ଭ କରିଥିବା “ ଭୋଟର ତନଖି ଓ ସୂଚନା ” କାର୍ଯ୍ୟକ୍ରମ ସଂପର୍କରେ ସୂଚନା ଦେବା ସହ ସଦସ୍ୟମାନେ ଭୋଟର ତାଲିକାରେ ନିଜ ନାମ ଓ ବିବରଣୀ ନିର୍ବାଚନ କମିଶନଙ୍କ ଅନଲାଇନ ଏନଭିଏସପି ପୋର୍ଟାଲ ମାଧ୍ୟମରେ ଯାଞ୍ଚ କରିବା ସାଙ୍ଗକୁ ଭୋଟର ହେଲପ ଲାଇନ ନମ୍ବର 1950 ସଂପର୍କରେ କହିଥିଲେ ।


    ବିଭିନ୍ନ ମନ୍ତ୍ରଣାଳୟର ଅଧିକାରୀ , ବିଭିନ୍ନ ଫେଡେରେସନ କର୍ମକର୍ତ୍ତାଙ୍କୁ ଭୋଟର ସଚେତନତା ଫୋରମର ଉଦ୍ଦେଶ୍ୟ ଓ ଫୋରମରେ ନୋଡାଲ ଅଫିସରଙ୍କ ଭୂମିକା ସଂପର୍କରେ ସୂଚନା ଦିଆ ଯାଇଥିଲା । ମୁଖ୍ୟ ନିର୍ବାଚନ ଅଧିକାରୀ ଓ ଜିଲ୍ଲା ନିର୍ବାଚନ ଅଧିକାରୀମାନେ ମଧ୍ୟ ସାରା ଦେଶରେ ଅଧିବେଶନ ମାଧ୍ୟମରେ ବିଭିନ୍ନ ବିଭାଗର ନୋଡାଲ ଅଫିସର , ବେସରକାରୀ ବିଭାଗ , ସିଏସଓ , କର୍ପୋରେଟ , ରାଜ୍ୟ ଓ ଜିଲ୍ଲାର ଗଣମାଧ୍ୟମ ସଂସ୍ଥାଗୁଡ଼ିକୁ ଏ ସଂପର୍କରେ ସୂଚନା ଦେଇଛନ୍ତି ।


    ଭିଏଏଫ ଭାରତୀୟ ନିର୍ବାଚନ କମିଶନଙ୍କ ନିର୍ବାଚନ ସାକ୍ଷରତା କାର୍ଯ୍ୟକ୍ରମର ଅଂଶ ବିଶେଷ । 25 ଜାନୁଆରୀ , 2018ରେ 8ମ ଜାତୀୟ ମତଦାତା ଦିବସରୁ ଆରମ୍ଭ ଇଏଲସି କାର୍ଯ୍ୟକ୍ରମ ଦ୍ୱାରା ପ୍ରତ୍ୟେକ ଶିକ୍ଷାନୁଷ୍ଠାନରେ ନିର୍ବାଚନ ସାକ୍ଷରତା କ୍ଲବ ଓ ପ୍ରତ୍ୟେକ ବୁଥରେ ନିର୍ବାଚନ ପାଠଶାଳା ଗଠନ ମାଧ୍ୟମରେ ଔପଚାରିକ ଶିକ୍ଷା ପ୍ରଣାଳୀ ବାହାରେ ଥିବା ବ୍ୟକ୍ତିଙ୍କୁ ନିର୍ବାଚନ ସଂପର୍କରେ ସଚେତନ କରାଯିବ । କାର୍ଯ୍ୟକ୍ରମ ଆରମ୍ଭ ହେବାର ପ୍ରଥମ ବର୍ଷରେ ସମଗ୍ର ଦେଶରେ ପ୍ରାୟ 2.11 ଲକ୍ଷ ଇଏଲସି ସ୍ଥାପିତ ହୋଇଛି ।


    ********************


    

    
    (Release ID: 1560346) Visitor Counter : 35