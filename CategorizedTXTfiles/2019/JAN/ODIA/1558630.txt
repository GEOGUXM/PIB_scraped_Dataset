      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ନୂଆ ଭାରତର ସ୍ଲୋଗାନ “ଜୟ ଯବାନ, ଜୟ କିଶାନ, ଜୟ ବିଜ୍ଞାନ, ଜୟ ଅନୁସନ୍ଧାନ”: ପ୍ରଧାନମନ୍ତ୍ରୀଶ୍ରୀ ନରେନ୍ଦ୍ର ମୋଦୀ
      • ଭାରତୀୟ ବୈଜ୍ଞାନିକ ବିଶ୍ୱର ଶ୍ରେଷ୍ଠ ବୈଜ୍ଞାନିକ ମାନଙ୍କ ତୁଳନାରେ ଯୋଗ୍ୟ: ଡକ୍ଟର ହର୍ଷବର୍ଦ୍ଧନ

      Posted On: 03 JAN 2019 4:32PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଭାରତୀୟ ବିଜ୍ଞାନ କଂଗ୍ରେସ ( ISC ) 2019ର ଉଦ୍ଘାଟନ କରିଛନ୍ତି । ପ୍ରଧାନମନ୍ତ୍ରୀ ନିଜର ଉଦଘାଟନୀ ଭାଷଣରେ ଆଚାର୍ଯ୍ୟ ଜେସି ବୋଷ , ସିଭିରମଣ , ମେଘନାଦ ସାହା ତଥା ଏସଏନ ବୋଷଙ୍କ ଭଳି ମହାନ ଭାରତୀୟ ବୈଜ୍ଞାନିକ ମାନଙ୍କୁ ସ୍ମରଣ କରି କହିଛନ୍ତି କି ଏହି ଭାରତୀୟ ବୈଜ୍ଞାନିକ ମାନେ “ ଯେତେ ସମ୍ଭବ ଅଳ୍ପ ସାଧନ ” ତଥା “ ଅଧିକରୁ ଅଧିକ ସଂଘର୍ଷ ” ଜରିଆରେ ଲୋକମାନଙ୍କର ସେବା କରିଥିଲେ । ଚାରି ଦିବସୀୟ 106ତମ ଭାରତୀୟ ବିଜ୍ଞାନ କଂଗ୍ରେସ-2019 , 3ରୁ 7ଜାନୁଆରୀ ପର୍ଯ୍ୟନ୍ତ ଜଳନ୍ଧରର ଲଭଲି ୟୁନିଭର୍ସିଟିରେ ଅନୁଷ୍ଠିତ ହେଉଛି ।


    ନିଜ ଉଦଘାଟନୀ ଭାଷଣରେ ପ୍ରଧାନମନ୍ତ୍ରୀ ଦେଶର ପୂର୍ବତନ ପ୍ରଧାନମନ୍ତ୍ରୀ ଲାଲବାହାଦୂର ଶାସ୍ତ୍ରୀ ଏବଂ ଅଟଳ ବିହାରୀ ବାଜପେୟୀଙ୍କୁ ସ୍ମରଣ କରିଥିଲେ । ସେ କହିଛନ୍ତି ଯେ ଶାସ୍ତ୍ରୀ “ ଜୟ ଯବାନ , ଜୟ କିଶାନ ” ସ୍ଲୋଗାନ୍ ଦେଇଥିଲା ବେଳେ ଅଟଳ ବିହାରୀ ବାଜପେୟୀ “ ଜୟ ବିଜ୍ଞାନ ” କୁ ଏଥିରେ ଯୋଡି ଥିଲେ । ସେ କହିଛନ୍ତି ଯେ ଏବେ ସମୟ ଆସିଯାଇଛି କି ଆମେ ଗୋଟିଏ ପାଦ ଆଗକୁ ବଢିବୁ ଏବଂ ଏଥିରେ “ ଜୟ ଅନୁସନ୍ଧାନ ” କୁ ଯୋଗ କରିବୁ ।


    ପ୍ରଧାନମନ୍ତ୍ରୀ ବୈଜ୍ଞାନିକମାନଙ୍କୁ ଶସ୍ତା ସ୍ୱାସ୍ଥ୍ୟ ସେବା , ଘର , ସ୍ୱଚ୍ଛ ପାଣି , ଜଳ ଏବଂ ଶକ୍ତି , କୃଷି ଉତ୍ପାଦକତା ଏବଂ ଖାଦ୍ୟ ପ୍ରକ୍ରିୟାକରଣ ଆଦି ସମସ୍ୟା ଗୁଡ଼ିକର ସମାଧାନ ପାଇଁ ନିଜକୁ ପ୍ରତିବଦ୍ଧ କରିବାକୁ ଆଗ୍ରହି ରହିବା ପାଇଁଅନୁରୋଧ କରିଛନ୍ତି । ସେ କହିଛନ୍ତି ଯେ ବିଜ୍ଞାନ ସାର୍ବଜନୀନ ଅଟେ । ସେଥିପାଇଁ ପ୍ରଯୁକ୍ତି ବିଦ୍ୟାକୁ ମୌଳିକ ଆବଶ୍ୟକତା ତଥା ପରିସ୍ଥିତି ଅନୁସାରେ ସମାଧାନ ପ୍ରଦାନ କରିବା ପାଇଁ ମୌଳିକ ଦୃଷ୍ଟିଭଙ୍ଗୀ ରଖିବାକୁ ପଡ଼ିବ ।


    ଲୋକମାନଙ୍କ ଜୀବନକୁ ସହଜ ବନାଇବା ପାଇଁ ସେମାନେ କାମ କରନ୍ତୁ ବୋଲି ପ୍ରଧାନମନ୍ତ୍ରୀ ବୈଜ୍ଞାନିକମାନଙ୍କୁ ଆହ୍ୱାନ ଜଣାଇଛନ୍ତି । ଏହି ପରିପ୍ରେକ୍ଷୀରେ ସେ ସ୍ୱଳ୍ପ ବୃଷ୍ଟି ହେଉଥିବା କ୍ଷେତ୍ର ଗୁଡ଼ିକରେ ମରୁଡ଼ି ନିୟନ୍ତ୍ରଣ , ଦୁର୍ବିପାକର ପ୍ରାକଚେତାବନୀ ପ୍ରଣାଳି , କୁପୋଷଣ ଦୂର , ପିଲାମାନଙ୍କ ମଧ୍ୟରେ ମସ୍ତିଷ୍କ ଜ୍ୱର ଭଳି ରୋଗ ସହିତ ଲଢିବା , ସ୍ୱଚ୍ଛଶକ୍ତି , ସ୍ୱଚ୍ଛ ପାନୀୟ ଜଳ ଏବଂ ସାଇବର ସୁରକ୍ଷା ଭଳି ପ୍ରସଙ୍ଗର ଉଲ୍ଲେଖ କରିଛନ୍ତି । ସେ କହିଛନ୍ତି ଯେ ଏହିସବୁ କ୍ଷେତ୍ରରେ ଅନୁସନ୍ଧାନ ମାଧ୍ୟମରେ ସମୟବଦ୍ଧ ଉପାୟରେ ସମାଧାନ ବାହାର କରାଯିବା ଉଚିତ ।


    ସେ କହିଛନ୍ତି ଅନୁସନ୍ଧାନ ହେଉଛି କଳା , ମାନବିକତା , ସାମାଜିକ ବିଜ୍ଞାନ , ବିଜ୍ଞାନ ତଥା ପ୍ରଯୁକ୍ତି ବିଦ୍ୟାର ମିଳନ । ସେ କହିଛନ୍ତି ଗବେଷଣା ଓ ବିକାଶର ମେରୁଦଣ୍ଡ ଆମ ରାଷ୍ଟ୍ରୀୟ ପ୍ରୟୋଗଶାଳା , କେନ୍ଦ୍ରୀୟ ବିଶ୍ୱବିଦ୍ୟାଳୟ , ଆଇଆଇଟି , ଆଇଆଇଏସସି , ଟିଆଇଏଫଆର ତଥା ଆଇଆଇଏସଇଆର ଅଟେ । ସେ କହିଛନ୍ତି ରାଜ୍ୟ ବିଶ୍ୱବିଦ୍ୟାଳୟ ତଥା କଲେଜ ଗୁଡ଼ିକରେ ମଧ୍ୟ ମଜଭୁତ ଗବେଷଣା ଇ-ପ୍ରଣାଳି ବିକଶିତ କରାଯିବା ଦରକାର ।


    ଏହି ଅବସରରେ କେନ୍ଦ୍ରବିଜ୍ଞାନ ଏବଂ ପ୍ରଯୁକ୍ତିବିଦ୍ୟା ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ବିଜ୍ଞାନ ଏବଂ ଟେକ୍ନୋଲୋଜି କ୍ଷେତ୍ରରେ ଭାରତକୁ ବିଶ୍ୱର ଶ୍ରେଷ୍ଠ ଦଶଟି ଦେଶଗୁଡ଼ିକର ଶ୍ରେଣୀ ମଧ୍ୟକୁ ନେଇଯିବା ପାଇଁ ଭାରତର ବୈଜ୍ଞାନିକ ସମୁଦାୟଙ୍କୁ ଧନ୍ୟବାଦ ଅର୍ପଣ କରିଛନ୍ତି । ସେ ଦେଶ ତଥା ବିଶ୍ୱରେ ନେତୃତ୍ୱ ପାଇଁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କୁ ଧନ୍ୟବାଦ ଦେବା ସହ କହିଛନ୍ତି ଯେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କୁ ସର୍ବୋଚ୍ଚ ପରିବେଶ ପୁରସ୍କାର “ ଚାମ୍ପିଅନସ୍ ଅଫ୍ ଦ ଆର୍ଥ ” ରେ ସମ୍ମାନିତ କରିବା ପାଇଁ ମିଳିତ ଜାତିସଙ୍ଘର ମହାସଚିବ ଭାରତ ଗସ୍ତରେ ଆସିଥିବା ଅବସରରେ ବେଳେ ପ୍ରଧାନମନ୍ତ୍ରୀଙ୍କ ନେତୃତ୍ୱକୁ ସ୍ୱୀକୃତି ଦେଇଛନ୍ତି ।


    ସେ ବୈଜ୍ଞାନିକମାନଙ୍କୁ ଗରିବରୁ ଅତି ଗରିବ ବ୍ୟକ୍ତିର ଜୀବନକୁ ବଦଳାଇବା ପାଇଁ ବୈଜ୍ଞାନିକ ଜ୍ଞାନ କୌଶଳର ଉପଯୋଗ କରିବା , ଗ୍ରାମୀଣ କ୍ଷେତ୍ରରେ ଶସ୍ତା ଟେକ୍ନୋଲୋଜିର ବିକାଶ , ଜଳ ପ୍ରଦୂଷଣ ସମସ୍ୟାର ସମାଧାନ କରିବା , ନୂଆ ଟିକା ଏବଂ ଔଷଧ ବିକାଶ କରିବା ଏବଂ ସ୍ୱଚ୍ଛଶକ୍ତି ଆଦି କ୍ଷେତ୍ରର ଉନ୍ନତିକରଣ ହେବା ଦରକାର ବୋଲି କହିଛନ୍ତି ।


    ଭାରତୀୟ ବିଜ୍ଞାନ କଂଗ୍ରେସ 2019ର ଜେନେରାଲ ପ୍ରେସିଡେଣ୍ଟ ଭାରତୀୟ ବିଜ୍ଞାନ କଂଗ୍ରେସ ଆସୋସିଏସନ ଡକ୍ଟର ମନୋଜ କୁମାର ଚକ୍ରବର୍ତ୍ତୀ କହିଛନ୍ତି ଯେ ଛୋଟ , ସ୍ମାର୍ଟ ଏବଂ ଶସ୍ତା ଟେକ୍ନୋଲୋଜି ଆଣିବା ପାଇଁ ନୂଆ ତଥା ଗତାନୁଗତିକ ଚିନ୍ତାଧାରାରୁ ବାହାରି କିଛିଭିନ୍ନ ପଦକ୍ଷେପ ନେବା ଆବଶ୍ୟକ ।


    ଚାରି ଦିନର ବିଜ୍ଞାନ କଂଗ୍ରେସରେ ବିଜ୍ଞାନ କ୍ଷେତ୍ରରେ କଣ କରାଯାଉଛି , କ ’ ଣ କରାଯାଇପାରିବ ଏବଂ ଭାରତରେ ବିଜ୍ଞାନ ଏବଂ ଟେକ୍ନୋଲୋଜିର ଭବିଷ୍ୟତକୁ କିପରି ପରିଭାଷା ମିଳିବ ଆଦି ବିଷୟ ଉପରେ ଆଲୋଚନା ହେବ । ଆୟୋଜନରେ ମହିଳା ବିଜ୍ଞାନ କଂଗ୍ରେସ , ଶିଶୁବିଜ୍ଞାନ କଂଗ୍ରେସ ଏବଂ ବିଜ୍ଞାନ ପ୍ରଦର୍ଶନୀ ସାମିଲ ଅଛି । ବିଜ୍ଞାନ କଂଗ୍ରେସରେ 60ଟି ଦେଶର 20 ହଜାର ପ୍ରତିନିଧି ଭାଗନେଇଛନ୍ତି ।


    *********

    
    
    (Release ID: 1558630) Visitor Counter : 52