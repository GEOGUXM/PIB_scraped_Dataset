      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ପଛୁଆ ବର୍ଗର ସାମାଜିକ ତଥା ଆର୍ଥିକ ସଶକ୍ତିକରଣ ପାଇଁ ବିନିଯୋଗ ହେବ ୱାକଫ ସମ୍ପତ୍ତି
      ୱାକଫ ସମ୍ପତ୍ତି ଲିଜ୍ ନିୟମକୁ ନେଇ ଗଠିତ କମିଟି ରିପୋର୍ଟ କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁକ୍ତାର ଆବାସ ନକଭୀଙ୍କୁ ପ୍ରଦାନ

      Posted On: 17 JAN 2019 8:23PM by PIB Bhubaneshwar

    କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁକ୍ତାର ଆବାସ ନକଭୀ କହିଛନ୍ତି ଯେ , କେନ୍ଦ୍ର ସରକାର ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ସାରା ଦେଶରେ ଥିବା ୱାକଫ ସମ୍ପତ୍ତିର ବିନିଯୋଗ ପଛୁଆ ବର୍ଗର ସାମାଜିକ ତଥା ଆର୍ଥିକ ସଶକ୍ତିକରଣ ପାଇଁ କରିବାକୁ ଅଭିଯାନ ଆରମ୍ଭ କରିଛନ୍ତି । ଅବସରପ୍ରାପ୍ତ ବିଚାରପତି ଜକିଉଲ୍ଲା ଖାନଙ୍କ ଅଧ୍ୟକ୍ଷତାରେ ଗଠିତ ପାଞ୍ଚ ଜଣିଆ ୱାକଫ ସମ୍ପତ୍ତି ଲିଜ୍ ନିୟମ କମିଟି ଶ୍ରୀ ନକଭୀଙ୍କୁ ରିପୋର୍ଟ ପ୍ରଦାନ କରିଛି । ଏହି ଅବସରରେ ଶ୍ରୀ ନକଭୀ କହିଛନ୍ତି “ ପ୍ରଧାନମନ୍ତ୍ରୀ ଜନବିକାଶ କାର୍ଯ୍ୟକ୍ରମ ” (PMJVK ) ଅନ୍ତର୍ଗତ ସଂଖ୍ୟାଲଘୁ ମନ୍ତ୍ରଣାଳୟ ପକ୍ଷରୁ ସ୍ୱାଧୀନତା ପରେ ପ୍ରଥମ ଥର ପାଇଁ ସ୍କୁଲ , କଲେଜ , ଆଇଟିଆଇ , ଦକ୍ଷତା ବିକାଶ କେନ୍ଦ୍ର , ବହୁମୁଖୀ ସମିତି କେନ୍ଦ୍ର “ ସଦ୍ଭାବ ମଣ୍ଡପ ”, “ ହୁନର ହବ ”, ଡାକ୍ତରଖାନା , ବ୍ୟବସାୟ କେନ୍ଦ୍ର ଆଦି ୱାକଫ ସମ୍ପତ୍ତିରେ ନିର୍ମାଣ ହୋଇଛି । ସଂଖ୍ୟାଲଘୁ ସଂପ୍ରଦାୟର ଉନ୍ନତି କାର୍ଯ୍ୟକ୍ରମ ପାଇଁ ପୂର୍ବ ସରକାରଙ୍କ ସମୟରେ 90ଟି ଜିଲ୍ଲା ଚିହ୍ନିତ ହୋଇଥିବା ବେଳେ ଏବେ କେନ୍ଦ୍ର ସରକାର 308ଟି ଜିଲ୍ଲାକୁ ଏଥିରେ ସାମିଲ କରିଛନ୍ତି । ସ୍ୱାଧୀନତା ପରେ ପ୍ରଥମ ଥର ପାଇଁ 308ଟି ଜିଲ୍ଲାର ସଂଖ୍ୟାଲଘୁ ସଂପ୍ରଦାୟର ବାଳିକାମାନଙ୍କ ଶିକ୍ଷା ସଶକ୍ତିକରଣ ପାଇଁ ଅଭିଯାନ ଆରମ୍ଭ ହୋଇଛି । ବିଗତ ସାଢ଼େ ଚାରି ବର୍ଷରେ ପିଏମଜେଭିକେ ଅଧିନରେ 16ଟି ଡିଗ୍ରୀ କଲେଜ , 2080ଟି ସ୍କୁଲ , 37744 ଅତିରିକ୍ତ ଶ୍ରେଣୀ ଗୃହ , 1207 ହଷ୍ଟେଲ , 178 ଆଇଟିଆଇ , 48ଟି ପଲିଟେକନିକ , 39501 ଅଙ୍ଗନବାଡ଼ି କେନ୍ଦ୍ର , 3 , 48 , 624 ( PMAY ) ଘର , 386 ସଦ୍ଭାବନା ମଣ୍ଡପ , 79 ଆବାସିକ ସ୍କୁଲ , 508 ମାର୍କେଟ ସେଡ୍ , 17397 ପାନୀୟ ଜଳ ସୁବିଧା କେନ୍ଦ୍ର ମୋଦୀ ସରକାରଙ୍କ ଦ୍ୱାରା ସଂଖ୍ୟାଲଘୁ ସଂପ୍ରଦାୟ ଅଧ୍ୟୁଷିତ ଅଞ୍ଚଳରେ ନିର୍ମାଣ ହୋଇଛି । ପ୍ରଧାନମନ୍ତ୍ରୀ ଜନ ବିକାଶ କାର୍ଯ୍ୟକ୍ରମ ଅଧିନରେ 308ଟି ଜିଲ୍ଲା , 870 ବ୍ଲକ , 331ଟି ସହର ଓ ହଜାର ହଜାର ଗାଁ ସାମିଲ ହୋଇଛି ବୋଲି ଶ୍ରୀ ନକଭୀ କହିଛନ୍ତି । ସମାଜର କଲ୍ୟାଣ ପାଇଁ ୱାକଫ ସମ୍ପତ୍ତିର ବିନିଯୋଗ ପିଏମଜେଭିକେ ମାଧ୍ୟମରେ ତ୍ୱରାନ୍ୱିତ ହୋଇଛି । ସାରା ଦେଶରେ 5.76 ଲକ୍ଷ ୱାକଫ ସମ୍ପତ୍ତି ପଞ୍ଜିକୃତ ହୋଇଛି । କମିଟିର ସୁପାରିଶ ଦ୍ୱାରା ୱାକଫ ସମ୍ପତ୍ତିର ସଦୁପଯୋଗ ହେବା ସାଙ୍ଗକୁ ଦଶନ୍ଧି ଦଶନ୍ଧି ଧରି ସଂପତ୍ତିକୁ ଲାଗି ରହିଥିବା ବିବାଦ ସମାଧାନ ପାଇଁ ନିୟମକୁ ସରଳ ଓ ସୁବିଧାଜନକ କରିବ । କେନ୍ଦ୍ର ସରକାର କମିଟିର ସୁପାରିଶ ତର୍ଜମା କରିବା ପରେ ଏହାକୁ କାର୍ଯ୍ୟକାରୀ କରିବାକୁ ପଦକ୍ଷେପ ନେବେ । ୱାକଫ ସମ୍ପତ୍ତିର ସଦୁପଯୋଗ କରି ସମାଜ କଲ୍ୟାଣ ବିଶେଷ କରି ବାଳିକା ଶିକ୍ଷାକୁ ଅଗ୍ରାଧିକାର ଦେଉଥିବା ମୁତବଲ୍ଲିସମାନଙ୍କୁ କେନ୍ଦ୍ର ସରକାର ପୁରସ୍କୃତ କରୁଛନ୍ତି ବୋଲି ଶ୍ରୀ ନକଭୀ କହିଛନ୍ତି ।


    ସେଣ୍ଟ୍ରାଲ ୱାକଫ କାଉନସିଲ , ୱାକଫ ରେକର୍ଡ ଡିଜିଟାଇଜେସନ ନିର୍ଦ୍ଧାରିତ ସମୟ ସୀମା ମଧ୍ୟରେ ସାରିବା ପାଇଁ ରାଜ୍ୟ ୱାକଫ ବୋର୍ଡ ପାଇଁ ଆର୍ଥିକ ସହାୟତା ପ୍ରଦାନ କରୁଛି । 90 ପ୍ରତିଶତ ୱାକଫ ସମ୍ପତ୍ତିର ଡିଜିଟାଇଜେସନ ସରିଛି ଓ ବଳକା ଡିଜିଟାଇଜେସନ କାମ ଶୀଘ୍ର ସରିବ । ୱାକଫ ସଂପତ୍ତିର ଜିଆଇଏସ ମ୍ୟାପିଂ ମଧ୍ୟ ସାରା ଦେଶରେ ଆରମ୍ଭ ହୋଇଛି ବୋଲି ଶ୍ରୀ ନକଭୀ କହିଛନ୍ତି । ୱାକଫ ସମ୍ପତ୍ତିକୁ ନେଇ ରହିଥିବା ଅଭିଯୋଗ ଓ ବିବାଦ ସମାଧାନ ପାଇଁ କେନ୍ଦ୍ର ସ୍ତରରେ ସୁପ୍ରିମକୋର୍ଟର ଅବସରପ୍ରାପ୍ତ ବିଚାରପତିଙ୍କ ଅଧ୍ୟକ୍ଷତାରେ ଏକ ସଦସ୍ୟ ବିଶିଷ୍ଟ “ ଆଡଜୁଡିକେସନ ବୋର୍ଡ ” ଗଠନ ହୋଇଛି । ଏହି ଭଳି ରାଜ୍ୟ ସ୍ତରରେ ମଧ୍ୟ ତିନିଜଣିଆ ଟ୍ରିବ୍ୟୁନାଲ ଗଠିତ ହୋଇଛି । ଏ ପର୍ଯ୍ୟନ୍ତ 23ଟି ରାଜ୍ୟରେ ଏଭଳି ଟ୍ରିବ୍ୟୁନାଲ ଗଠିତ ହୋଇଛି ବୋଲି ଶ୍ରୀ ନକଭୀ କହିଛନ୍ତି ।


    ***************

    
    
    (Release ID: 1560574) Visitor Counter : 18