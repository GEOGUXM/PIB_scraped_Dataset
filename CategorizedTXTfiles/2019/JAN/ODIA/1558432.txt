      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      6 କୋଟି ମାଇଲ ଖୁଣ୍ଟ ଛୁଇଁଲା ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା
      • ହିତାଧିକାରୀଙ୍କୁ 6 କୋଟିତମ ଉଜ୍ଜ୍ୱଳା ସଂଯୋଗ ହସ୍ତାନ୍ତର କଲେ ଉପରାଷ୍ଟ୍ରପତି
      • 2014ରେ ଏଲପିଜି ସଂଯୋଗ ସାନ୍ଦ୍ରତା 55 ପ୍ରତିଶତ ଥିଲା, ଏବେ ଏହା 90 ପ୍ରତିଶତ
      • ବିଶ୍ୱର ବିକାଶଶୀଳ ରାଷ୍ଟ୍ରଗୁଡ଼ିକ ପାଇଁ ଉଦାହରଣ ସୃଷ୍ଟି କରିଛି ଉଜ୍ଜ୍ୱଳା: ଧର୍ମେନ୍ଦ୍ର ପ୍ରଧାନ
      Posted On: 02 JAN 2019 3:43PM by PIB Bhubaneshwar


    6 କୋଟି ମାର୍କ ହାସଲ କଲା ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା । ଆଜି ଉପରାଷ୍ଟ୍ରପତି ଶ୍ରୀ ଏମ୍. ଭେଙ୍କେୟା ନାଇଡ଼ୁ ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା ( PMUY ) ଅଧୀନରେ 6କୋଟିତମ ଏଲପିଜି ସଂଯୋଗକୁ ଦିଲ୍ଲୀ ଖାନପୁର ଶିବପାର୍କଠାରେ ଶ୍ରୀମତୀ ଜସ୍ମିନା ଖାତୁନଙ୍କୁ ହସ୍ତାନ୍ତର କରିଛନ୍ତି । ଏ ଅବସରରେ କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ଏବଂ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରୀ ଧର୍ମେନ୍ଦ୍ର ପ୍ରଧାନ ଉପସ୍ଥିତ ଥିଲେ ।


    6 କୋଟି ଲକ୍ଷ୍ୟ ହାସଲରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଭିଜନ୍ ଏବଂ ଶ୍ରୀ ଧର୍ମେନ୍ଦ୍ର ପ୍ରଧାନ , ତୈଳ ମନ୍ତ୍ରଣାଳୟ ଓ ତୈଳ ବିପଣନ କମ୍ପାନିଗୁଡ଼ିକର ସାମୁହିକ ପ୍ରଚେଷ୍ଟାକୁ ଉପରାଷ୍ଟ୍ରପତି ପ୍ରଂଶସା କରିଥିଲେ । ଏହାକୁ ଏକ ଗୁରୁତ୍ୱପୂର୍ଣ୍ଣ ଉତ୍ସବ ବୋଲି ବର୍ଣ୍ଣନା କରି ସେ କହିଲେ , ସମାଜର ଶେଷ ଧାଡ଼ିରେ ଥିବା ଗରିବ ଲୋକଙ୍କ ହିତ ଉଦ୍ଦେଶ୍ୟରେ ଜାତିର ପିତା ମହାତ୍ମା ଗାନ୍ଧି ଦେଖିଥିବା ସ୍ୱପ୍ନକୁ ପିଏମୟୁୱାଇ ପୂରଣ କରୁଛି । ଶ୍ରୀ ନାଇଡ଼ୁ କହିଲେ , ଭାରତୀୟ ଅର୍ଥନୀତି ବିଶ୍ୱର ତୃତୀୟ ବୃହତ ଅର୍ଥନୀତି ହେବା ଦିଗରେ ନିଜର ଦ୍ରୁତ ଯାତ୍ରା ଜାରି ରଖିଛି ଏବଂ ପିଏମୟୁୱାଇ ଭଳି ସ୍କିମ୍ ଭାରତର ସାମାଜିକ ଅଭିବୃଦ୍ଧିରେ ସହାୟକ ହେଉଛି । ସେ କହିଲେ , ସଂସ୍କାର , ପ୍ରଦର୍ଶନ ଓ ପରିବର୍ତ୍ତନ ପାଇଁ ପ୍ରଧାନମନ୍ତ୍ରୀ ଆହ୍ୱାନ ଦେଇଛନ୍ତି ଏବଂ ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟର ଏହି କାର୍ଯ୍ୟକ୍ରମ ଲୋକମାନଙ୍କ ଜୀବନରେ ପରିବର୍ତ୍ତନ ଆଣିବା ଦିଗରେ ଏକ ବିଶାଳ ପଦକ୍ଷେପ । ଏହା କେବଳ ଘରୋଇ ଧୂଆଁଜନିତ ସ୍ୱାସ୍ଥ୍ୟଗତ ଓ ପରିବେଶଗତ ସମସ୍ୟାର ସମାଧାନ କରୁଛି ତାହା ନୁହେଁ ବରଂ ମହିଳାଙ୍କୁ ସଶକ୍ତ କରାଇ ସେମାନଙ୍କୁ ସେମାନଙ୍କ ଲକ୍ଷ୍ୟ ପଥରେ ଆଗେଇ ନେଉଛି । ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନାକୁ ଉପରାଷ୍ଟ୍ରପତି ଏକ ଶାନ୍ତିପୂର୍ଣ୍ଣ ବୈପ୍ଳବିକ ପରିବର୍ତ୍ତନ ବୋଲି ବର୍ଣ୍ଣନା କରିଛନ୍ତି । ଧାର୍ଯ୍ୟ ସମୟ ପୂର୍ବରୁ ଏହି ଲକ୍ଷ୍ୟ ହାସଲ ପାଇଁ ସେ ସମସ୍ତ ଅଂଶୀଦାରଙ୍କୁ ଶୁଭେଚ୍ଛା ଜଣାଇଛନ୍ତି ।


    ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ଏବଂ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କହିଲେ ଯେ ଏଲପିଜି ଶୁଭାରମ୍ଭ ହେବାର 50 ବର୍ଷ ମଧ୍ୟରେ କେବଳ 13 କୋଟି ସଂଯୋଗ ଯୋଗାଇ ଦିଆଯାଇଥିଲା । କିନ୍ତୁ ଗତ 54 ମାସ ମଧ୍ୟରେ ବର୍ତ୍ତମାନର ସରକାରଙ୍କ ଦ୍ୱାରା ସମାନ ପରିମାଣର ଏଲପିଜି ସଂଯୋଗ ଯୋଗାଇ ଦିଆଯାଇଛି । 2014ରେ ଏଲପିଜି ସଂଯୋଗ ସାନ୍ଦ୍ରତା 55% ଥିଲା ବେଳେ ଏବେ ଏହା 90%କୁ ବୃଦ୍ଧି ହୋଇଛି । ଶ୍ରୀ ପ୍ରଧାନ କହିଲେ , ପିଏମୟୁୱାଇ ଅଧୀନରେ 80% ହିତାଧିକାରୀ ସେମାନଙ୍କ ସିଲିଣ୍ଡରକୁ ରିଫିଲିଂ କରୁଛନ୍ତି । ଆନ୍ତର୍ଜାତିକ ସଂଗଠନ ଓ ବିକଶିତ ରାଷ୍ଟ୍ରଗୁଡ଼ିକ ଦ୍ୱାରା ପିଏମୟୁୱାଇ ପ୍ରଶଂସିତ ହୋଇଛି ଏବଂ ବିଶ୍ୱର ବିକାଶଶୀଳ ରାଷ୍ଟ୍ରଗୁଡ଼ିକ ପାଇଁ ଏହା ଉଦାହରଣ ସୃଷ୍ଟି କରିଛି ।


    ଦେଶର ବିପିଏଲ୍ ପରିବାରକୁ ସ୍ୱଚ୍ଛ ରୋଷେଇ ଇନ୍ଧନ ଯୋଗାଇବା ଉଦ୍ଦେଶ୍ୟରେ ଦାରିଦ୍ର୍ୟ ସୀମାରେଖା ତଳେ ଥିବା ( BPL ) ପରିବାରର 5 କୋଟି ମହିଳାଙ୍କୁ ଜମା-ମୁକ୍ତ ଏଲପିଜି ସଂଯୋଗ ଦେବାକୁ ସରକାର ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା (ପିଏମୟୁୱାଇ) ସ୍କିମ୍ ଆରମ୍ଭ କରିଥିଲେ । ପରବର୍ତ୍ତୀ ସମୟରେ 12 , 800 କୋଟି ଟଙ୍କାର ବ୍ୟୟ ଅଟକଳ ସହ ମୋଟ୍ ହିତାଧିକାରୀ ସଂଖ୍ୟାକୁ 8 କୋଟିକୁ ବୃଦ୍ଧି କରାଯାଇଛି ।


    ସାର୍ବଜନୀନ ପିଏମୟୁୱାଇ ଅଧୀନରେ ସାମାଜିକ ଅର୍ଥନୈତିକ ଜାତି ଜନଗଣନା ( SECC ) ତାଲିକା ଦ୍ୱାରା ଚିହ୍ନଟ ବର୍ଗ ଏବଂ ଏସ୍ଇସିସି ତାଲିକାରେ ସ୍ଥାନ ପାଇ ନ ଥିବା ଗରିବ ହିତାଧିକାରୀ ବର୍ଗ ଯଥା- ଏସସି/ଏସଟି ପରିବାର , ପ୍ରଧାନମନ୍ତ୍ରୀ ଆୱାସ ଯୋଜନା ( PMAY (ଗ୍ରାମୀଣ) , ଅନ୍ତୋଦୟ ଅନ୍ନ ଯୋଜନା ( AAY ) , ବନବାସୀ , ସବୁଠୁ ପଛୁଆ ଶ୍ରେଣୀ ( MBC ) , ଚା ଓ ପୂର୍ବର ଚା ବଗିଚାରେ କାର୍ଯ୍ୟରତ ଆଦିବାସୀ ଏବଂ ଦ୍ୱୀପାଂଚଳ ନଦୀ-ଉପଦ୍ୱୀପରେ ବାସ କରୁଥିବା ଲୋକେ ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନାରେ ଏଲପିଜି ସଂଯୋଗ ପାଇପାରିବେ । ପ୍ରାରମ୍ଭିକ ଭାବେ ରଖାଯାଇଥିବା 5 କୋଟି ଏଲପିଜି ସଂଯୋଗ ଲକ୍ଷ୍ୟକୁ ଧାର୍ଯ୍ୟ ଅବଧି 2019 ମାର୍ଚ୍ଚ 31ର ବହୁ ପୂର୍ବରୁ ସରକାର ହାସଲ କରିଛନ୍ତି ।


    ପିଏମୟୁୱାଇ କାର୍ଯ୍ୟକାରିତା ଦ୍ୱାରା ଜାତୀୟ ଏଲପିଜି କଭରେଜ ମୁଖ୍ୟତଃ ଭାବେ ପୂର୍ବାଂଚଳ ରାଜ୍ୟଗୁଡ଼ିକରେ ଆଖିଦୃଶିଆ ଅଭିବୃଦ୍ଧି ହୋଇଛି । ସ୍କିମ୍ ଦ୍ୱାରା ଗ୍ରାମାଂଚଳ ଗରିବ ପରିବାରଗୁଡ଼ିକ ବେଶ୍ ଉପକୃତ ହୋଇଛନ୍ତି ଏବଂ ପିଏମୟୁୱାଇର ମୋଟ୍ ହିତାଧିକାରୀଙ୍କ ମଧ୍ୟରୁ 48% ହେଉଛନ୍ତି ଏସସି/ଏସଟି ।


    ସ୍କିମ୍ ଅଧୀନରେ ଗ୍ୟାସ୍ ଷ୍ଟୋଭ କିଣିବା ଓ ପ୍ରଥମ ରିଫିଲ ପାଇଁ ସମର୍ଥ ହେଉ ନ ଥିବା 74% ହିତାଧିକାରୀଙ୍କୁ ତୈଳ ବିପଣନ କମ୍ପାନିଗୁଡ଼ିକ ଦ୍ୱାରା ଋଣ ସୁବିଧା ଯୋଗାଇ ଦିଆଯାଇଛି । ଏହା ଜଣାଇବା ଉଚିତ ହେବ ଯେ ପିଏମୟୁୱାଇ ଅଧୀନରେ ମୁଣ୍ଡପିଛା ଏଲପିଜି ବ୍ୟବହାର 3.28 ରହିଛି । ପୂର୍ବରୁ ପାରମ୍ପରିକ ରୋଷେଇ ଇନ୍ଧନ ଉପରେ ନିର୍ଭର କରୁଥିବା ପରିବାରର ଜୀବନରେ ଏକ ସକାରାତ୍ମକ ପରିବର୍ତ୍ତନ ଆସିଥିବା ଏହା ସ୍ପଷ୍ଟ ଦର୍ଶାଉଛି ।


    କୁଛ୍ ଶିଖେଁ , କୁଛ୍ ଶିଖାୟେଁ ଶୀର୍ଷକ ଗ୍ରୁପ୍ ଆଲୋଚନା ମାଧ୍ୟମରେ ଏଲପିଜି ବ୍ୟବହାରର ଅଭିଜ୍ଞତା ଆଦାନପ୍ରଦାନ ସହ ନିରାପଦ ଏଲପିଜି ବ୍ୟବହାର ଉଦ୍ଦେଶ୍ୟରେ ସଚେତନତା ପାଇଁ ଏଲପିଜି ପଂଚାୟତ ପାଳନ କରାଯାଉଛି । ତୈଳ ବିପଣନ କମ୍ପାନିଗୁଡ଼ିକ ବର୍ତ୍ତମାନ ସୁଦ୍ଧା 59 , 960 ସଂଖ୍ୟକ ଏଲପିଜି ପାଞ୍ଚୟତ ପାଳନ କରି ପିଏମୟୁୱାଇ ହିତାଧିକାରୀଙ୍କୁ ନିରାପଦ ଏଲପିଜି ବ୍ୟବହାର ସହ କାର୍ଯ୍ୟକ୍ରମ ସମ୍ପର୍କରେ ସଚେତନ କରିଛନ୍ତି ।


    2018 ଡିସେମ୍ବର 1 ସୁଦ୍ଧା ଦେଶରେ 22639 ଏଲପିଜି ବିତରକ ଅଛନ୍ତି । ଏଲପିଜି ବିତରକ ଭିତିଭୂମି ସୁଦୃଢ଼ କରିବାକୁ ତୈଳ ବିପଣନ କମ୍ପାନିଗୁଡ଼ିକ 2019 ମାର୍ଚ୍ଚ ସୁଦ୍ଧା ସାରା ଦେଶରେ ଆଉ 835 ବିତରକ ଯୋଡ଼ିବାକୁ ଲକ୍ଷ୍ୟ ରଖିଛନ୍ତି ।


    ଗରିବ ପରିବାରକୁ ଏଲପିଜି ଶସ୍ତାରେ ଉପଲବ୍ଧ କରାଇବା ଉଦ୍ଦେଶ୍ୟରେ ଉଜ୍ଜ୍ୱଳା ହିତାଧିକାରୀଙ୍କ ପାଇଁ 5 କିଲୋଗ୍ରାମ ବିଶିଷ୍ଟ ରିଫିଲ ବିକଳ୍ପ ପ୍ରଚଳନ କରିଛନ୍ତି । ଏହି ବ୍ୟବସ୍ଥା ଅଧୀନରେ ଉଜ୍ଜ୍ୱଳା ହିତାଧିକାରୀମାନେ 14.2 କିଲୋଗ୍ରାମ ସିଲିଣ୍ଡରକୁ 5 କିଲୋଗ୍ରାମ ସିଲିଣ୍ଡର ସହ ବଦଳାଇ ପାରିବେ । 2018 ଡିସେମ୍ବର 31 ସୁଦ୍ଧା 1 , 33 , 869 ଜଣ ହିତାଧିକାରୀ ଏହି ସ୍କିମ୍ର ଫାଇଦା ନେଇଛନ୍ତି ।


    ଯେଉଁ ପିଏମୟୁୱାଇ ହିତାଧିକାରୀ ଗ୍ୟାସଷ୍ଟୋଭ୍ ପାଇଁ ଋଣ ସୁବିଧା ନେଇଛନ୍ତି କିମ୍ବା ପ୍ରଥମ ରିଫିଲ୍ କରିଛନ୍ତି ଅଥବା ଉଭୟ କରିଛନ୍ତି , ତୈଳ ବିପଣନ କମ୍ପାନିଗୁଡ଼ିକ ସେମାନଙ୍କୁ 6ଟି ରିଫିଲ୍ ପର୍ଯ୍ୟନ୍ତ ବା 1ବର୍ଷ ନିମନ୍ତେ ଋଣ ଆଦାୟ ସ୍ଥଗିତାଦେଶ ସୁବିଧା ଯୋଗାଉଛନ୍ତି ।


    ପିଏମୟୁୱାଇ କାର୍ଯ୍ୟକାରିତାକୁ ବିଶ୍ୱ ସ୍ୱାସ୍ଥ୍ୟ ସଙ୍ଗଠନ ( WHO ) ପ୍ରଶଂସା କରିଛି ଏବଂ ମହିଳାମାନେ ସମ୍ମୁଖୀନ ହେଉଥିବା ଘର ଭିତରର ସ୍ୱାସ୍ଥ୍ୟଜନିତ ପ୍ରଦୂଷଣ ରୋକିବା ଦିଗରେ ଏହା ଏକ ନିଷ୍ପତିମୂଳକ ପଦକ୍ଷେପ ବୋଲି ବର୍ଣ୍ଣନା କରିଛି । ସ୍କିମ୍ ଅଧୀନରେ ଆଜି ବହୁ ହିତାଧିକାରୀଙ୍କୁ ଏଲପିଜି ସଂଯୋଗ ଦିଆଯାଇଥିଲା ।


    *************

    
    
    (Release ID: 1558432) Visitor Counter : 33