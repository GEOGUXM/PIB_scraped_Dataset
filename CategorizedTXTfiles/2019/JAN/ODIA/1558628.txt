      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ଭୂମିରାଶି ପୋର୍ଟାଲ
      Posted On: 03 JAN 2019 4:30PM by PIB Bhubaneshwar


    ନିକଟରେ ସଡ଼କ ପରିବହନ ଓ ରାଜପଥ ମନ୍ତ୍ରଣାଳୟ ଭୂମିରାଶି ପୋର୍ଟାଲର ଶୁଭାରମ୍ଭ କରିଛି । ଅତୀତରେ ଜାତୀୟ ରାଜପଥ ପ୍ରକଳ୍ପ ଉଦ୍ଦେଶ୍ୟରେ ଜମି ଅଧିଗ୍ରହଣ , ଜମି ସ୍ୱତ୍ତ୍ଵାଧିକାରୀଙ୍କୁ କ୍ଷତିପୂରଣ ପ୍ରଦାନ ଆଦିକୁ ଡକ୍ୟୁମେଣ୍ଟର ଫିଜିକାଲ ମୁଭମେଣ୍ଟ ଜରିଆରେ ମାନୁଆଲି କରାଯାଉଥିଲା । ଏହି ବ୍ୟବସ୍ଥା ଦ୍ୱାରା ବିଜ୍ଞପ୍ତି ଜାରିରେ ବିଳମ୍ବ , ଜମି/କ୍ଷେତ୍ରର ସବିଶେଷ ତଥ୍ୟରେ ତ୍ରୁଟି ଆଦି କେତେକ ପ୍ରତିବନ୍ଧକ ଦେଖିବାକୁ ମିଳୁଥିଲା । ଏହି ସମସ୍ୟା ଗୁଡ଼ିକର ସମାଧାନ , ବିଳମ୍ବ ଏବଂ ଜମି ଅଧିଗ୍ରହଣ ପାଇଁ କମ୍ପିଟେଣ୍ଟ ଅଧିକାରୀଙ୍କ ନିକଟରେ ପବ୍ଲିକ୍ ପାଣ୍ଠିର ମହଜୁଦ ବ୍ୟବସ୍ଥାର ଉଚ୍ଛେଦ ପାଇଁ ମନ୍ତ୍ରଣାଳୟ ଏକ ୱେବ୍ ଆଧାରିତ ୟୁଟିଲିଟି- ଭୂମିରାଶି ବିକାଶ କରିଛି , ଯେଉଁଥିରେ ସମ୍ପୂର୍ଣ୍ଣ ଜମି ଅଧିଗ୍ରହଣ ପ୍ରକ୍ରିୟା ଡିଜିଟାଇଜ୍ ଓ ସ୍ୱୟଂକ୍ରିୟ କରାଯାଇଛି ।


    2011 ଜନଗଣନା ଆଧାରରେ 711 ଜିଲ୍ଲା ଏବଂ 6 , 55 , 297 ଗ୍ରାମର ବ୍ୟାପକ ତଥ୍ୟକୁ ସିଷ୍ଟମରେ ରଖାଯାଇଛି ଏବଂ ରାଜ୍ୟ ସରକାରଙ୍କ ରାଜସ୍ୱ ରେକର୍ଡ ଆଧାରରେ ତଥ୍ୟ ଗୁଡ଼ିକୁ ଅପଡେଟ କରାଯାଇଛି । ଏହି ସିଷ୍ଟମ ଜମି ଅଧିଗ୍ରହଣ ପ୍ରକ୍ରିୟାକୁ ତ୍ୱରାନ୍ୱିତ କରିଥାଏ । ପୁନଶ୍ଚ ଏହାକୁ ଇ-ଗ୍ୟାଜେଟ ସହ ଲିଙ୍କ କରାଯାଇଥିବାରୁ ବିଜ୍ଞପ୍ତି ଗୁଡ଼ିକ ତୁରନ୍ତ ଜାରି ହୋଇଥାଏ ।


    ଏହି ପୋର୍ଟାଲ କାର୍ଯ୍ୟକ୍ଷମ ହେବା ପରେ ଜମି ଅଧିଗ୍ରହଣ ପ୍ରକ୍ରିୟାରେ ଆଖିଦୃଶିଆ ପ୍ରଗତି ଦେଖିବାକୁ ମିଳିଛି । ଜମି ଅଧିଗ୍ରହଣ ପ୍ରକ୍ରିୟା ତ୍ରୁଟିଶୂନ୍ୟ ହେବା ସହ ଅଧିକ ସ୍ୱଚ୍ଛ ହୋଇ ପାରିଛି । ରିଅଲ ଟାଇମ୍ ଆଧାରରେ ପ୍ରତି ପର୍ଯ୍ୟାୟର ବିଜ୍ଞପ୍ତି ପ୍ରୋସେସିଂ ହୋଇପାରୁଛି । ପୂର୍ବରୁ ଫିଜିକାଲ ପ୍ରୋସେସରେ କେଇ ସପ୍ତାହରୁ ମାସାଧିକ କାଳ ପର୍ଯ୍ୟନ୍ତ ସମୟ ଲାଗୁଥିଲା ଏବଂ ଦେଖା ଦେଉଥିବା ତ୍ରୁଟିଗୁଡ଼ିକୁ ସଂଶୋଧନ କରାଯିବା କାରଣରୁ ଜମି ଅଧିଗ୍ରହଣ ପ୍ରକ୍ରିୟା ପୁନଶ୍ଚ ବିଳମ୍ବ ହେଉଥିଲା । କିନ୍ତୁ ପୋର୍ଟାଲ ଜରିଆରେ ଅଧିକାଂଶ ମାମଲାରେ ଜମି ଅଧିଗ୍ରହଣ ପ୍ରକ୍ରିୟା 2 ସପ୍ତାହରୁ କମ ସମୟକୁ ଖସି ଆସିଥିବା ବେଳେ କେତେକ ମାମଲାରେ କିଛି ଦିନ ମଧ୍ୟରେ ମଧ୍ୟ ଶେଷ ହେଉଛି ।


    ଏହି ୟୁଟିଲିଟି ଅଧିକ ଉପଭୋକ୍ତା ଅନୁକୂଳ ହୋଇପାରିଛି । ଏଥିରେ ହିତାଧିକାରୀଙ୍କ ପାଇଁ ଏସ୍ଏମ୍ଏସ ସେବା ବ୍ୟବସ୍ଥା ରହିଛି , ଫଳରେ ସେମାନେ ଉପଯୁକ୍ତ ସମୟରେ ବିଭିନ୍ନ ସୂଚନା ପାଇପାରୁଛନ୍ତି ଓ ଜମି ଅଧିଗ୍ରହଣ ସମ୍ପର୍କିତ ସମ୍ପୂର୍ଣ୍ଣ ପ୍ରକ୍ରିୟା ଅଧିକ ସ୍ୱଚ୍ଛ ହୋଇପାରିଛି ଓ ବିଭିନ୍ନ କାର୍ଯ୍ୟକଳାପର ରିଅଲ ଟାଇମ ଟ୍ରାକିଂ ଓ ରିପୋର୍ଟ ସୃଷ୍ଟି ଉଦ୍ଦେଶ୍ୟକୁ ପୂରଣ କରୁଛି । ଏଣୁ ଏହା ମନ୍ତ୍ରଣାଳୟ ସଫଳତାର ଏକ ଉଦାହରଣ ।


    ଶ୍ରୀ ମନସୁଖ୍ ଏଲ ମଣ୍ଡଭୀ , ରାଷ୍ଟ୍ରମନ୍ତ୍ରୀ , ସଡ଼କ ପରିବହନ ଏବଂ ରାଜପଥ ଆଜି ଲୋକସଭାରେ ଏକ ପ୍ରଶ୍ନର ଉତ୍ତରରେଏହି ସୂଚନା ଦେଇଛନ୍ତି ।


    ***********

    
    
    (Release ID: 1558628) Visitor Counter : 16