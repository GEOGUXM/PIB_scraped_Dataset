      ନିର୍ବାଚନ ଆୟୋଗ

      2019 ଜାନୁଆରୀ 25 ତାରିଖରେ ପାଳନ ହେବ ନବମ ଜାତୀୟ ଭୋଟର ଦିବସ
      Posted On: 24 JAN 2019 2:17PM by PIB Bhubaneshwar


    2019 ଜାନୁଆରୀ 25 ତାରିଖରେ ଦେଶବ୍ୟାପୀ ପ୍ରାୟ 6 ଲକ୍ଷ ସ୍ଥାନରେ ଥିବା 10 ଲକ୍ଷ ମତଦାନ କେନ୍ଦ୍ରରେ ନବମ ଜାତୀୟ ଭୋଟର ଦିବସ ପାଳନ କରାଯିବ । ଏହି ଅବସରରେ ସ୍ୱତନ୍ତ୍ର କାର୍ଯ୍ୟକ୍ରମରେ ନୂତନ ଭୋଟରମାନଙ୍କୁ ଇଲେକ୍ଟର ଫଟୋ ପରିଚୟ ପତ୍ର ବଣ୍ଟନ କରାଯିବ ।


    ଦିଲ୍ଲୀ କ୍ୟାଣ୍ଟନମେଣ୍ଟର ମାନେକ୍ସା ସେଣ୍ଟରରେ ନିର୍ବାଚନ କମିଶନଙ୍କ ଦ୍ୱାରା ଆୟୋଜିତ ହେବାକୁ ଥିବା ଜାତୀୟ ଉତ୍ସବରେ ରାଷ୍ଟ୍ରପତି ରାମନାଥ କୋବିନ୍ଦ ମୁଖ୍ୟ ଅତିଥି ଭାବେ ଯୋଗ ଦେବେ । ଆଇନ ମନ୍ତ୍ରୀ ରବିଶଙ୍କର ପ୍ରସାଦ ମଧ୍ୟ କାର୍ଯ୍ୟକ୍ରମରେ ସାମିଲ ହେବେ । ଆସନ୍ତା ନିର୍ବାଚନକୁ ଦୃଷ୍ଟିରେ ରଖି ‘ କୌଣସି ଭୋଟରଙ୍କୁ ବାଦ୍ ଦିଆଯିବ ନାହିଁ ’ ଭୋଟର ଦିବସର ବିଷୟବସ୍ତୁ ରହିଛି ।


    ଏହି ଅବସରରେ ‘ ମାଇଁ ଭୋଟ ମ୍ୟାଟର୍ସ ’ ନାମରେ ଏକ ପତ୍ରିକା ଉନ୍ମୋଚିତ ହେବ ଏବଂ ନିର୍ବାଚନ କମିଶନ ଏହାର ପ୍ରଥମ କପି ରାଷ୍ଟ୍ରପତିଙ୍କୁ ପ୍ରଦାନ କରିବେ ।


    ନିର୍ବାଚନ ପରିଚାଳନାରେ ଉଲ୍ଲେଖନୀୟ ଅବଦାନ ଥିବା ଅଫିସରମାନଙ୍କୁ ଏହି ଅବସରରେ ପୁରସ୍କୃତ କରାଯିବ । ଭୋଟରଙ୍କୁ ସଚେତନତା ଦିଗରେ ଉଲ୍ଲେଖନୀୟ କାର୍ଯ୍ୟ କରିଥିବା ସିଭିଲ ସୋସାଇଟି ସଙ୍ଗଠନ ଏବଂ ଗଣମାଧ୍ୟମ ଗୁଡ଼ିକୁ ମଧ୍ୟ ପୁରସ୍କୃତ କରାଯିବ ।


    ବାଂଲାଦେଶ , ଭୁଟାନ , କାଜାଖସ୍ତାନ , ମାଳଦ୍ୱୀପ , ରୁଷ ଏବଂ ଶ୍ରୀଲଙ୍କାର ମୁଖ୍ୟ ନିର୍ବାଚନ କମିଶନର ଓ ଅନ୍ୟାନ୍ୟ ବରିଷ୍ଠ ଅଧିକାରୀମାନେ କାର୍ଯ୍ୟକ୍ରମରେ ସାମିଲ ହେବେ । ବିଭିନ୍ନ ଦେଶର ରାଜନୈତିକ ଦଳର ପ୍ରତିନିଧିମାନେ , ସାଂସଦ , ରାଷ୍ଟ୍ରଦୂତ ଏବଂ ଗଣତନ୍ତ୍ରର ସୁରକ୍ଷା ଓ ନିର୍ବାଚନ ପରିଚାଳନା ଦିଗରେ କାର୍ଯ୍ୟ କରୁଥିବା ଜାତୀୟ ଏବଂ ଆନ୍ତର୍ଜାତିକ ସଙ୍ଗଠନର ପ୍ରତିନିଧିମାନେ ମଧ୍ୟ କାର୍ଯ୍ୟକ୍ରମରେ ଯୋଗ ଦେବେ ।


    1950 ମସିହା ଜାନୁଆରୀ 25ରେ ଭାରତର ନିର୍ବାଚନ କମିଶନଙ୍କ ପ୍ରତିଷ୍ଠାକୁ ମନେ ରଖି 2011 ମସିହାରୁ ପ୍ରତିବର୍ଷ ଜାନୁଆରୀ 25 ତାରିଖରେ ଜାତୀୟ ଭୋଟର ଦିବସ ପାଳନ କରାଯାଉଛି । ନୂତନ ଭୋଟରମାନଙ୍କୁ ଉତ୍ସାହିତ କରିବା , ତାଲିକାରେ ଅଧିକରୁ ଅଧିକ ସେମାନଙ୍କୁ ସାମିଲ କରିବା ଏହି ଦିବସର ମୂଳ ଉଦ୍ଦେଶ୍ୟ । ନିର୍ବାଚନ ପ୍ରକ୍ରିୟାରେ ତଥା ଏହାର ପରିଚାଳନାରେ ସାମିଲ ହେବାକୁ ସମସ୍ତଙ୍କୁ ପ୍ରୋତ୍ସାହିତ କରିବା ପାଇଁ ଏହି ଦିବସରେ ସଚେତନତା କରାଯାଇଥାଏ ।


    ******************


    

    
    (Release ID: 1561401) Visitor Counter : 46