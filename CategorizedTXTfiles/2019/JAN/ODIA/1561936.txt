      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ଜମ୍ମୁ ଓ କାଶ୍ମୀରରେ ରବି ନଦୀ ଉପରେ ସେତୁର ଉଦଘାଟନ କଲେ ଶ୍ରୀ ନୀତିନ ଗଡ଼କରୀ
      • ସମୟବଦ୍ଧ ସାମଗ୍ରୀ ଯୋଗାଣରେ ନୂଆ ମାଇଲଖୁଣ୍ଟ ସ୍ଥାପନ କରିଛି ମୋଦୀଙ୍କ ନେତୃତ୍ୱାଧୀନ ସରକାର

      Posted On: 22 JAN 2019 4:12PM by PIB Bhubaneshwar

    କେନ୍ଦ୍ର ସଡ଼କ ପରିବହନ ଓ ରାଜପଥ , ଜାହାଜ ଚଳାଚଳ , ଜଳ ସମ୍ପଦ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ଶ୍ରୀ ନୀତିନ ଗଡ଼କରୀ ଆଜି ଜମ୍ମୁ ଓ କାଶ୍ମୀର କାଠୁଆ ଜିଲ୍ଲାରେ ରବି ନଦୀ ଉପରେ 1210 ମିଟର ଦୀର୍ଘ ସେତୁକୁ ଉଦ୍ଘାଟନ କରିଛନ୍ତି । ରାଷ୍ଟ୍ର ଉଦ୍ଦେଶ୍ୟରେ ଏହି ସେତୁକୁ ଲୋକାର୍ପଣ କରି ଶ୍ରୀ ଗଡ଼କରୀ କହିଲେ , ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱାଧୀନ ସରକାର ବିଭିନ୍ନ ପ୍ରକଳ୍ପକୁ ସମୟବଦ୍ଧ ଭାବେ ଶେଷ କରି ସାଧାରଣ ସାମଗ୍ରୀ ଯୋଗାଣରେ ଏକ ନୂଆ ମାଇଲଖୁଣ୍ଟ ସ୍ଥାପନ କରିଛନ୍ତି । ସେ କହିଲେ , ଗୁଣବତ୍ତାରେ କୌଣସି ବୁଝାମଣା ନ କରି ଲୋକମାନଙ୍କୁ ଦୁର୍ନୀତିମୁକ୍ତ ଏବଂ ସ୍ୱଚ୍ଛ ପ୍ରଶାସନ ଯୋଗାଇବା ଲକ୍ଷ୍ୟରେ ସରକାର ଗୁରତ୍ୱାରୋପ କରୁଛନ୍ତି । କାଠୁଆର କେରିଆନ୍ ଗ୍ରାମରେ ରବି ନଦୀ ଉପରେ ସେତୁ ଉଦ୍ଘାଟନ ପରେ ଜମ୍ମୁ ଓ କାଶ୍ମୀର ରାଜ୍ୟପାଳ ଶ୍ରୀ ସତ୍ୟପାଲ ମଲିକଙ୍କ ସହ ଏକ ସାଧାରଣ ଶୋଭାଯାତ୍ରାରେ ଯୋଗଦେଇ ଶ୍ରୀ ଗଡ଼କରି ଏହା କହିଛନ୍ତି । ଏ ଅବସରରେ କେନ୍ଦ୍ର ଉତ୍ତର-ପୂର୍ବାଞ୍ଚଳ ବିକାଶ ମନ୍ତ୍ରୀ (ସ୍ୱାଧୀନ) , ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟର ରାଷ୍ଟ୍ରମନ୍ତ୍ରୀ , ପର୍ସନେଲ , ସାଧାରଣ ଅଭିଯୋଗ ଓ ପେନସନ୍ , ଆଣବିକ ଶକ୍ତି ବିଭାଗ ଓ ମହାକାଶ ବିଭାଗ ମନ୍ତ୍ରୀ ଡ. ଜିତେନ୍ଦ୍ର ସିଂହ , ରାଜ୍ୟପାଳଙ୍କ ଉପଦେଷ୍ଟା ଶ୍ରୀ କେ କେ ଶର୍ମା ଏବଂ ମୁଖ୍ୟ ସଚିବ ଶ୍ରୀ ବି.ଭି.ଆର୍ ସୁବ୍ରମଣ୍ୟମ୍ ମଧ୍ୟ ଉପସ୍ଥିତ ଥିଲେ ।


    କେରିଆନ୍-ଗାନ୍ଦିଆଲ୍ ଉପରେ ନିର୍ମିତ ଏହି ସେତୁ ଜମ୍ମୁର କାଠୁଆ ଏବଂ ପଞ୍ଜାବର ପଠାନକୋଟରେ ବାସ କରୁଥିବା 2 , 20 , 000 ଲୋକଙ୍କୁ ଲାଭାନ୍ୱିତ କରିବ । ଏହି 2 ସହର ମଧ୍ୟରେ ଥିବା 45 କିଲୋମିଟର ଦୂରତାକୁ ଏହା 8.6 କିଲୋମିଟରକୁ କମାଇବ , ଫଳରେ ଲୋକମାନଙ୍କର ଉଭୟ ସମୟ ଓ ଇନ୍ଧନ ସଞ୍ଚୟ ହୋଇପାରିବ । ଆନ୍ତଃସହର ଯୋଗାଯୋଗ ଉଦେ୍ଦଶ୍ୟରେ 158.84 କୋଟି ଟଙ୍କା ପୁଞ୍ଜିନିବେଶରେ କେରିଆନ୍-ଗାନ୍ଦିଆଲ୍ ସେତୁକୁ ନିର୍ମାଣ କରାଯାଇଛି ।


    ଜମ୍ମୁ ଓ କାଶ୍ମୀରରେ ଚାଲୁ ରହିଥିବା ରାଜପଥ ପ୍ରକଳ୍ପ ସମ୍ପର୍କରେ ସବିଶେଷ ସୂଚନା ଦେଇ ଶ୍ରୀ ଗଡ଼କରୀ କହିଲେ , ଗତ 4 ବର୍ଷ ମଧ୍ୟରେ ଜମ୍ମୁ ଓ କାଶ୍ମୀରରେ ଏନ୍ଏଚ୍ ନେଟୱାର୍କ 969 କିଲୋମିଟର ବୃଦ୍ଧି ଘଟିଛି । 2014ରେ ରାଜ୍ୟରେ ମୋଟ୍ 1695 କିଲୋମିଟର ଦୀର୍ଘର ଏନ୍ଏଚ୍ ରହିଥିଲା । 2018ରେ ଏହା ବୃଦ୍ଧି ଘଟି 2664 କିଲୋମିଟରରେ ପହଞ୍ଚିଛି । ଏହି ଅବଧିରେ ରାଜ୍ୟରେ ଏନ୍ଏଚ୍ ସଂଖ୍ୟା 7ରୁ ବଢ଼ି 14ରେ ପହଞ୍ଚିଛି । ଏ ଅବଧିରେ 969 କିଲୋମିଟରର ନୂଆ ଏନ୍ଏଚ୍ ନିର୍ମାଣ ପାଇଁ ଘୋଷଣା କରାଯାଇଛି । ଏହାବ୍ୟତୀତ 400 କିଲୋମିଟରର ନୂଆ ରାଜ୍ୟ ସଡ଼କକୁ ଅନୁମୋଦନ କରାଯାଇଛି ।


    ସେ କହିଲେ , ଜମ୍ମୁ ଓ କାଶ୍ମୀର ପାଇଁ 2015ରେ ପ୍ରଧାନମନ୍ତ୍ରୀଙ୍କ ସ୍ୱତନ୍ତ୍ର ଉନ୍ନୟନ ପ୍ୟାକେଜ୍ ଅଧୀନରେ ସଡ଼କ ପରିବହନ ଓ ରାଜପଥ ମନ୍ତ୍ରଣାଳୟ 45107 କୋଟି ଟଙ୍କା ମୂଲ୍ୟର 16ଟି ପ୍ରକଳ୍ପକୁ ଏନ୍ଏଚ୍ଏଆଇ , ଏନ୍ଏଚ୍ଆଇଡିସିଏଲ୍ , ରାଜ୍ୟ ପିଡବ୍ଲୁ୍ୟସି ଏବଂ ବିଆରଓ ଜରିଆରେ କାର୍ଯ୍ୟକାରୀ କରୁଛନ୍ତି । ସେଥିମଧ୍ୟରୁ 30000 କୋଟି ଟଙ୍କା ମୂଲ୍ୟର କାର୍ଯ୍ୟ ଆରମ୍ଭ ହୋଇଛି ।


    ଏ ଅବସରରେ ଉଦବୋଧନ ଦେଇ ଜମ୍ମୁ ଓ କାଶ୍ମୀର ରାଜ୍ୟପାଳ ଶ୍ରୀ ସତ୍ୟପାଲ ମଲିକ୍ କହିଲେ , କେନ୍ଦ୍ର ସରକାରଙ୍କ ସହାୟତାରେ କୌଣସି ପ୍ରକଳ୍ପକୁ ଅସମ୍ପୂର୍ଣ୍ଣ ରଖାଯିବ ନାହିଁ ବୋଲି ସୁନିଶ୍ଚିତ କରାଯାଉଛି ଏବଂ ଏସବୁ ପ୍ରକଳ୍ପର ପ୍ରକୃତ ଫାଇଦା ସାଧାରଣ ଜନତା ପାଇବେ ।


    ଡ. ଜିତେନ୍ଦ୍ର ସିଂହ ନିଜ ଅଭିଭାଷଣରେ କହିଲେ , ରାଜ୍ୟରେ ସମ୍ପୂର୍ଣ୍ଣ ହୋଇଥିବା ବିଭିନ୍ନ ଭିତ୍ତିଭୂମି ପ୍ରକଳ୍ପ , ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ‘ ସଂକଳ୍ପ ସେ ସିଦ୍ଧି ’ କୁ ପ୍ରମାଣିତ କରୁଛି । ସେ କହିଲେ , ରାଜ୍ୟରେ ବିଭିନ୍ନ ବିକାଶମୂଳକ ପ୍ରକଳ୍ପ ସମ୍ପୂର୍ଣ୍ଣ ହେବା ଦ୍ୱାରା ଆଗାମୀ ବର୍ଷଗୁଡ଼ିକରେ ରାଷ୍ଟ୍ରର ବିକାଶ ଯାତ୍ରାରେ ଜମ୍ମୁ ଓ କାଶ୍ମୀର ଏକ ଅଂଶ ହେବାକୁ ଯାଉଛି ।


    *****************

    
    
    (Release ID: 1561936) Visitor Counter : 1