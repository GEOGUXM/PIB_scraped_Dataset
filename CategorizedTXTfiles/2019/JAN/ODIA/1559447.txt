      ଜାହାଜ ଚଳାଚଳ ମନ୍ତ୍ରଣାଳୟ

      ବିଦେଶୀ ଜାହାଜରେ ସାରର କୋଷ୍ଟାଲ ସିପିଙ୍ଗ୍
      Posted On: 07 JAN 2019 7:15PM by PIB Bhubaneshwar


    ଜାହାଜ ଚଳାଚଳ , ସଡ଼କ ପରିବହନ ଏବଂ ରସାୟନ ଓ ସାର ରାଷ୍ଟ୍ରମନ୍ତ୍ରୀ ଶ୍ରୀ ମନସୁଖ୍ ଏଲ ମଣ୍ଡଭୀୟ ସୋମବାର ରାଜ୍ୟସଭାରେ ଏକ ପ୍ରଶ୍ନର ଲିଖିତ ଉତ୍ତରରେ ସୂଚନା ଦେଇଛନ୍ତି ଯେ ମର୍ଚ୍ଚାଣ୍ଟସିପିଙ୍ଗ୍ ଆଇନ , 1958ର ଧାରା 407 ଅଧୀନରେ ବିଦେଶୀ ଜାହାଜ ଗୁଡ଼ିକ ଦ୍ୱାରା ଦେଶ ମଧ୍ୟରେ ଗୋଟିଏ ବନ୍ଦରରୁ ଅନ୍ୟ ଏକ ବନ୍ଦରକୁ ସାର ପରିବହନ ପାଇଁ ଜାହାଜ ଚଳାଚଳ ମନ୍ତ୍ରଣାଳୟ ନିୟମ କୋହଳ କରିଛି । ଏଣୁ ସାମୁଦ୍ରିକ ମାର୍ଗରେ ସାରର କୋଷ୍ଟାଲ କାରବାର ପାଇଁ ଏବେ ବିଦେଶୀ ଜାହାଜଗୁଡ଼ିକୁ ଜାହାଜ ଚଳାଚଳ ମହାନିର୍ଦ୍ଦେଶାଳୟ ନିକଟରୁ ଲାଇସେନ୍ସ ନେବାର କୌଣସି ଆବଶ୍ୟକତା ନାହିଁ ।


    ମନ୍ତ୍ରୀ କହିଛନ୍ତି ଯେ ଏଥିପାଇଁ କେତେକ ସର୍ତ୍ତାବଳୀ ରଖାଯାଇଛି । ଭାରତର କୌଣସି ବନ୍ଦରରୁ ସାର ପରିବହନ କରିବାର ଅତିକମରେ 24 ଘଣ୍ଟା ପୂର୍ବରୁ ବିଦେଶୀ ଜାହାଜଗୁଡ଼ିକୁ କୋହଳତା ପାଇଁ ଦିଆଯାଇଥିବା ଫର୍ମାଟକୁ ପୂରଣ କରି ଜାହାଜ ଚଳାଚଳ ନିର୍ଦ୍ଦେଶାଳୟକୁ ଇ-ମେଲ କରିବାକୁ ହେବ । ଏହାଛଡ଼ା ଇଣ୍ଡିଆନ୍ ନାଭି , କୋଷ୍ଟଗାର୍ଡ , ଷ୍ଟେଟ ମାରିଟାଇମ ପୁଲିସ୍ ଓ ବହିଃଶୁଳ୍କ ଭଳି ଭାରତୀୟ ଆଇନ ପ୍ରବର୍ତ୍ତନ ଏଜେନ୍ସିଗୁଡ଼ିକ ଯେକୌଣସି ସମୟରେ ଏଭଳି ଜାହାଜର ଯାଞ୍ଚ ପାଇଁ ଅନୁମତି ବ୍ୟବସ୍ଥା ରହିବ ବୋଲି ସର୍ତ୍ତାବଳୀ ରହିଛି ।


    *************

    
    
    (Release ID: 1559447) Visitor Counter : 1